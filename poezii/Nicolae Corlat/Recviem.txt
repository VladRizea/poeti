pentru Radu Săplăcan

cu el am citit poeme-n biserica poeților
în timp ce ceilalți blasfemiau în biserici adevărate
am stat noaptea într-un torent de aburi
adulmecând pașii prietenului plecat după vin

am trăit aceeași mirare când vărul lui drept ne-a găsit 
după miezul nopții chiar acolo
în aburii sulfuroși ai apei termale
apoi drumul de a doua zi printre dealuri și munți
l-am străbătut ca un gând 
eram împreună 
el, eu și prietenul
femeia nu venise
mult mai târziu am aflat-o
la un an după ce factorul șarpe plecase
ea venea în genunchi odată cu fiul 

la obeliscul cu numele lui
prin ei pășea și el puțin  
prin el ne-am întors în satul dintre munți
și ce imagine ne-a rămas pe retină de-a pururi
copilul încă vâslea trist din capul oaselor
se așeza în inimile noastre