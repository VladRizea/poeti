dimineaţa îţi trezeşti oasele răsfirate 
cum ai desmierda o fată frumoasă 
întinsă pe plaja de la Monastir. 
vânturile nopţii au împrăştiat clipele 
peste aşternutul moale 
precum firele de nisip prin vegetaţia 
de la marginea deşertului 
el se învecinează cu marea, tu cu pustiul 
în care îţi lepezi trupul pentru o noapte 
duşul fierbinte, spălatul pe dinţi au devenit ritual 
încă un ceas de ispăşirea păcatelor, în gând strecori 
un mic parastas pentru ziua de ieri 
nimic din anotimpul prezent nu găseşte răspuns 
în trupul tău 
preschimbat în ambarcaţiunea ce-ţi va duce sinele 
într-o zi oarecare 
păşeşti peste câmpul cu maci 
răcoarea iernii nu-i atinge nici măcar cu o boare 
oraşul e-n ceaţă – pereţi invizibili coboară din cer 
om cu om nu se văd, singurătatea coboară 
tot mai adânc în tine. 

aghiasma de ieri o duci mamei ce-şi scutură 
în fiecare zi existenţa pe un pat de spital 
te târăşti aşa o zi întreagă pe sub ceaţa de plumb 
ca un titanic 
gata să eşuezi, 
să-ţi debarci pasagerul printre gheţuri fierbinţi 
razele soarelui stau ascunse în mintea ta 
şi nu ştii cărei lumi aparţii 

se fac înscrieri pentru plecarea pe Marte 
sau pentru-un sejur pe apropiata Lună
orizontul e tot mai departe, viaţa se cere trăită 
plopii de la marginea existenţei îţi par tot mai înalţi 
cerni o întreagă mare 
mai veche decât deşertul din tine 
o întorci în văzduh printre întinse câmpuri de sare 
ninsori aparente te învăluie 
precum albul Saharei după retragerea apelor 

ce prăpăd a răstignit ziua, 
ce instinct te mai ţine treaz încă o zi 
în care fluturii zăvorăsc în ei lumina? 

un om oarecare de pe planeta aceasta 
se va duce pe Marte 
şi va căuta acolo tandreţea uitată 
pe o plajă cuminte la Monastir 
şi va trezi dis de dimineaţă 
oasele răsfirate aiurea 
pentru încă-o zi pentru încă-o moarte.