patria ta e asemeni pădurii de piatră 
în care colţurile albe ale stâncilor cântă neîncetat 
ca sirenele munţilor înaripând trecătorii 
de pe coline umbra coboară în timp 
prin milenii în pământul cu slove 
peste culmi tronează arbori tăcuţi 
îngemănaţi cu seninul. 
trecerea ta pe câmpiile sure 
absenţa în zile de vară 
e-o arşiţă sărutată la orizont 
iarna se cuvine să cânte violoncelul 
făcând aerul să tresară

voi scrie în fiecare seară 
despre zborul păsării din inima mea 
în fiecare seară pasărea va zbura 
fâl fâl zborul păsării prin odaie 
fâl fâl pasărea cu aripa-i de cenuşă 
forma ei se confundă cu trecerea 
glasul păsării în zori se ascultă 
când tăcerea foşneşte adânc printre trestii

de tristeţe cântă fata părăsită în noapte 
zgomot de paşi prin zăpezi aburinde 
plângi suflete să se-aştearnă lumina 

într-o grotă am ascuns un zeu 
mut ca o pasăre 
zeul se născu pre sine pasăre fără glas