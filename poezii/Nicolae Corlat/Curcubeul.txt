încerc să-ţi scriu 
cuvintele iau calea întoarcerii 
şi nu rămân decât litere rătăcite între mine şi tine 
nu rămân decât cuvinte strigate 
pentru a trezi netrezitul în noapte 
pentru a stinge şi ultima stea 
cu graiul tău nins încet spre inima mea de cristal 

pe păşunea albastră stă singur omul 
preschimbat în altceva 
el aşteaptă de mii de ani împlinirea sărutului 
de mii de ani stă nins de fulgii ochilor tăi 
căzuţi din cer odată cu stelele 

încerc să-ţi scriu 
cuvintele se-nşiruie 
şi-n loc de rânduri 
inima zboară curcubeu către inima ta