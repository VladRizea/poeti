doar un cuvânt cu miros de tămâie 
întrebarea deschide mormântul în ceruri 
şi nu găseşte începutul/sfârşitul 
un cuvânt stăpâni deodată întinderea 
de granit, de iarbă, de aer, peste ape 
peste înserarea cea mai tăcută
cei mai mulţi se odihnesc în întuneric 
lumina e o fată frumoasă cu şoldul descoperit, 
adulmecă poftele, însetează neînsetaţii 
cu privirea risipită peste ochii lor injectaţi de dorinţă
se odihnesc în întuneric 
în ei coboară apusuri, uitări 
adorm visul în cea mai tainică umbră
devenind sclavi tăcerii din afara fiinţei 
în ei fulgerul îşi potoleşte mişcarea 
despre dragostea lor viermii scriu cu gesturi discrete 
cu discreţie ronţăie patul naşterii făcându-l sicriu 
doar cuvinte excremente aşezate în ordinea lor firească
despre dragostea lor morţii scriu cu ţărâna ascunsă
aşternută în litiera de la marginea clipei 
iată, cum dau cuvântului scop şi urâciune 
şi cum din nimic desfac adevărul în mii de bucăţi 
să-l împart lumii în ziua în care norii 
vor împrăştia pe pământ otrăvuri, 
când ploaia va fi de partea lor 
îmi voi găsi mormântul gol străbătut de o rază
voi căuta piatra răstignită între două tăceri 
şi mărturia soldatului - vestitorul luminii