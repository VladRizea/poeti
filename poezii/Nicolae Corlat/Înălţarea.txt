te ascult de departe 
peste munţii de cretă 
am pus dragostea noastră de veghe 
întunericul să-l despartă de lumină

hierofanţi pe cămile abstracte sosesc 
printre stâlpii absenţi ai memoriei 
aduc boarea scăldată în marea cea roşie şi ienibaharul 
să-l bem într-un pahar de lacrimi 

dar tu păşeşti printre razele lunii 
mai albă decât albeaţa desăvârşită a tăcerii 
dintre miile de umbre rănite 
în lagărele morţii şi învierii 
m-ai ales tocmai pe mine 
să sap acolo mormânt în lumină