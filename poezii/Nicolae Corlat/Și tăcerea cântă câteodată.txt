în timp ce infinitul îşi aşază tăişul pe beregată
visezi la roua coborâtă din ceruri în noaptea Învierii 
poeţii din camera ta se citesc între ei 
coborâţi din cărţile semnate cândva 
cu nume şi prenume: 
Trakl îi citeşte lui Stoica despre copilul Elis 
Mazilescu îi scrie Morţii cu litere de nisip 
ultimul vers de dragoste 
pe ea n-o va citi nimeni până mâine 

un amestec de oglinzi dansează în noapte 
pe strada pustiită de zgomote 
frângi deşertul în două 
îl aşezi în delirul clipei rămasă după plecarea lor 
dublul chipului nu eşti niciodată tu însuţi 
ci o biată făptură 
ce-şi uită în tine zâmbetul cât un cer de august 
prădat de ciori