iarăşi se-ntorc 
vânturi de august după schimbarea la faţă
de pe munte coboară un licăr de lumină 
peste feţele lor 
o adiere şi plopii încep să răsune din frunze 
precum ai învia un rozmarin 
precum o barză şi-ar întoarce zborul dinspre sud 
să ne trezească din întuneric 

pe chipul tău se aciua lumina 
fericit cuvântul ce laudă aduse 
şi îndurare întregii lumi 
asemeni crinilor se cuvine să taci 
acum şi pururea în desfătarea paşilor spre moarte 

mai adevărat cu o insulă din viaţa aceasta dăruită ţie 
te ştie vântul de august departe 
născându-te în lumina dăruită

Ovidiu pe ţărm îşi împletea cu barbarii paşii 
cuvintele nespuse şi taina iertării 
aici departe/aproape 
gândul e aidoma înserării pe mare 
cu mâna îţi alungi vălul azi mai mult ca ieri 
suferinţele îţi trec pragul 
le alungi le strecori în penumbră în altă viaţă 
nimicul te rabdă tăcând 
vioara ce plânge a freamăt a ropot de cal 
a dor sau a moarte 
îmi leagă de voi clipa 

voi arunca cenuşa trupului tău în genuni 
vântului care l-a răcorit dăruiască-se 
după arderi de tot