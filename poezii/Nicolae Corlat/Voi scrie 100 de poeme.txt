voi scrie 100 de poeme pentru înmormântarea tatălui 
şi tot atâtea pentru plecarea mea din lume 
îmi spuneai nu-i bine să laşi lumina aprinsă 
vin zburători de pe alte planete 
să se aşeze pe inima ta 
sau ce nu te ucide te întăreşte 
dar despre dragostea care întâi ucide şi apoi întăreşte 
nimic nu mi-ai spus 

te surpă în inimă şi taci 
te scormone până în răruchi şi taci 
te opreşte din respirat şi taci 
te doboară în întuneric şi iar taci 

treci peste timp cu o lumânare aprinsă în mâini 
precum pasărea haină peste sufletul meu 
dăruit vouă pentru totdeauna 
în timp ce caut nemurirea în lumea interioară
prin întuneric bâjbâi să-l aflu pe Dumnezeu 

Dumnezeul meu care mă desfaci şi mă împarţi 
în mii de fărâme 
pentru hrana păsării 
ce-mi va ciuguli până şi sufletul 

dimineaţa venea ca o umbră de lumină 
dăruită nopţii să ne tulbure visele de vineri 
observi cum coboară încet peste sat o femeie 
cu o haină peste trupul încă în trecere 
aşezi în calea ei lumina ce ţi-a fost dată
din noapte aduni doar răcoarea 
surâsul tău străbate mările 
nu-i o zi precum celelalte 
şi totuşi trimiţi ierburile la iernat 
pui lacăt parfumurilor alese 
şi primului zumzăit de petale din grădina ta 
alegi pentru tine numai mătrăguna 
martori sunt lighioanele toamnei 
şi curgerea mustului fructelor 
aruncate în grabă pentru a trezi întunericul 
e-un început de zi fără argumente 
nimic din lume nu mai vrea să fie trăit 
nimic din tine nu se opune 
ziarele vor scrie despre un accident banal 
în faţa ochilor se derulează amiaza
cu soarele cât o sferă de foc 
ca o schijă lovind în moalele capului 
zemuri fierbinţi se strecoară printre măruntaie 
aducând cu ele trecerea 
tăcerea şi moartea 
dar tu ştii 
ce nu te poate ucide te dăruie sorţii – o moarte 
mai lentă 
şi mai pe plăcerea celorlalţi 

ca un copil adun boabe de rouă 
să le cern în lumină 
pentru tine femeie 
pentru tine am răsădit umbrele acestea 
în podul palmei 
şi tot pentru tine am izgonit fiara în întuneric 

fiicele mele cunună pe creştet nu-mi puneţi 
doar un văl străveziu peste roua munţilor 
şi o pală uşoară de vânt peste inima mea 

nu-mi trebuiţi voi iluzii ale vieţii 
ducă-se cu voi hoardele de gânduri şi amintiri 
şi tu femeie pentru totdeauna