mormânt e gândul ce coboară mii de trepte 
către necuprinsul pământului 
acolo stelele au forma mâinilor tale în rugăciune 
şi ochiul e apă adâncă

mai mult din mine însumi mă trag 
decât din piatra aceasta 
în care zidesc o corabie cu pânzele întinse pe mare 
din care curgi tu - o poveste despre ce va fi în curând 
unul din altul 
eu din tine 
tu înnoptată
în cel mai pur adevăr 

doar piatra din mine stă gata să nască 
un munte 
insula de ieri şi gândul că vei fi 

de trei ori câte nouă se-nchină omul în locul acesta 
devenind zeu 
placă grea de bronz săpat în piatră lăsă la intrare 
aici e mormântul zeului 

marea îl chemă să-nvestmânte uitarea 
printre umbrele în derivă 
născu amintirea zilei de ieri 
în care zeul ca un munte muri 

unde să-i aşez răsuflarea 
şi umărul preschimbat în altceva 
şi mai ales întrebarea despre el în ce zare s-o aşez?