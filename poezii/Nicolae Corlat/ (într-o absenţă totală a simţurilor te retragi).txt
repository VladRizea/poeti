într-o absenţă totală a simţurilor te retragi 
cum ai retrage o ambasadă dintr-o ţară îndepărtată
pentru că părţile se izolaseră de întreg 
încât stelele deveniseră fără să vrei stele fixe 
iar orizontul până la care ai fi putut privi 
se înstrăinase prea mult 

acum ştii că inocenţa e mai bună 
decât însăşi cunoaşterea 
că un melc e mai sigur de casa lui 
decât orice om de pe suprafaţa putredă a pământului 

acum când clipele se lasă trăite într-o dezordine totală
îţi cauţi secundele din care ştiai că faci parte 
îţi acoperi urechile cu pestelca mamei 
aduni încă o dată în lunga şi nemăsurata ta existenţă 
timpul 

faci o plimbare prin tine 
exişti în întuneric numai pentru că ai citit undeva că 
melatonina se secretă mai uşor pe întuneric 
şi că ţi-ar prinde bine în caz de-un război 
declanşat de celule 
tragi jaluzelele pe mijlocul ferestrelor 
îţi acoperi ochii cu rămăşiţele zilei 
te retragi 
da 
te retragi în nemărginita absenţă a simţurilor 
ca dintr-o ţară din care ai retras ambasada 
pentru că între tine şi ea 
corăbiile uitaseră drumul albastrului 
pentru că între ea şi tine 
până şi orizontul era atât de străin