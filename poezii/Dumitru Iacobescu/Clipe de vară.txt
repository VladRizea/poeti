Din ramurile verii plouă flori,
Adie vântul, flacăra se frânge;
Și ochii mei îți sunt stăpânitori,
Și ochii mei sunt dornici de a plânge.

Ce gust de suferință-n veci nestinsă,
Îmbolnăvește inima învinsă? 
- Argilă veche, cupă a durerii -
Și plouă flori din ramurile verii.

În parcuri trandafirii-ncep s-apună.
Eu tac, iar tu asculți părerea mea
Sub părul neclintit ce te-ncunună.

Sunt obosit, căci dragostea e grea
Dar, o, ce-nseamnă aripa tăcută
Ce trece peste noi și ne sărută?