De muguri pădurea e plină şi gheaţa şi-a spart-o izvorul,
Cocorii se-ntorc şi prin zare răzbate lung ţipătul lor.
Găsim ghiocei pe potecă păşind-o alături, iubito:
Lui Amor, copilul, să-i ducem, cunună să-şi facă din flori.

*
Pe pajişti domneşte lumina, ne-ascundem în umbră de luncă
Cu maci înfloriţi e stropită câmpia şi grâul pe lanuri
Stăpâno, cu stropi mari de sânge iubirea ne este pătată
Căci Amor arcaşul străpuns-a de-a pururi inima mea.

*
Din crânguri cad frunzele moarte, se-aştern pe nisipul cărării
Pustie şi jalnică-i via şi viţă de struguri lipsită.
De brumă e ninsă grădina - şi Amor, băiatul şăgalnic,
Zadarnic spre noi îşi îndreaptă săgeata şi arcul de bronz.

*
Zăpadă curată aduse pe noapte ieri Crivăţ bătrânul.
Cu sania pe drumuri de ţară pleca-vor lin oamenii astăzi;
Dar posomorât sunt, şi singur privesc prin geamul ferestrei
Pe Amor, iubitul tovarăş, de viscol trântit la pământ.