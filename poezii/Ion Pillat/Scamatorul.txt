Doamnelor, domnilor, de-mi daţi voie,
Cu un femur v-arăt pe Tata Noe.
C-un ochi de sticlă prinsă de ochean,
V-aduc din ceruri pe Aldebaran.
Pe fir şi fără fir, din sud şi nord,
Ce glas voiţi să sune, vi-l acord.
Caruso mort va mai cânta pe disc,
Vorbeşte faraonul pe-obelisc.
C-un hârb de vas rotund, c-un ciob cu
toartă,
Va-nalţ din altădată Theba moartă.
— Cu ele ce să-ncep, bătrâne vrac?
Cu oase şi-oale sparte ce să fac!
Ia-mi trandafirul ăsta veştejit
Şi dacă poţi redă-mi-l înflorit.
Ia-mi inima brumată fără timp,
Redă-mi-o proaspătă, de poţi s-o schimbi.
Şi dă-mi din apa vremii doar un strop,
Să-mi vină tinereţea în galop.