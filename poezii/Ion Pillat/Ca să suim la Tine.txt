Ca să suim la Tine, rămână-n vale casă,
Azi sufletul ne cere desăvârşitul cuib.
Să părăsim ceaslovul, mătăniile, rasă,
Şi rugile cu care icoanele-mi îmbuib.

Ca să suim la Tine, să stăm ca şi natură
În răsărit de soare; să fim curaţi şi goi
Ca plopul din lumina ce-şi mişcă frunzătură,
Ca zborul fără umbră al unui piţigoi.

Ca să suim la Tine, să mergem dimineaţa,
Când limpede e cerul prin ramuri ca un lac,
Ca răutatea noastră să piară ca şi ceaţa
Sub razele ce-n suliţi pe smârcuri se desfac.

Ca să suim la Tine, să trecem prin livadă
Şi să ne ningă floarea de zarzăr şi de prun -
Ca sufletul, pe munte, când schitul o să-l vadă,
Sub boltă să se-ascundă cu aripi de lăstun.