E Mai şi-n codru cucu îmi cântă drept în faţă.
Cu soarele poteca porneşte-n dimineaţă -

Cu drumul şi pădurea, hai murgule, la deal!
M-oi legăna în pasul tău legănat de cal.

Prin pânzele luminii zări-voi de departe
Şi Argeşul şi lunca deschisă ca o carte,

În care - slove negre - un cârd răzleţ de oi
Înşiră versuri simple la margini de zăvoi.

O, cât aş da ca Domnul să-mi hărăzescă darul
Să pot să le descopăr şi eu abecedarul.

Dar sunt un om şi nu pot citi decât cerneală.
Prin frunzele în tremur, o pasăre sineală

Din pene îşi arată - să fie cerul, ea?
Pe vârf de deal, strâng frâul şi mă ridic în şea.

S-o luăm spre Valea Popii, s-o luăm spre Valea Mare
Spre Izvorani să mergem? - Tot una mi-i. În zare

Negoţul alb m-aşteaptă de când copilării.
Hai, murgule! şi du-mă, în voie, unde-i ştii.

Străbate o pădure, coboară şi iar suie,
Ajunge o poiană în cap de cărăruie.

La poalele poienii, dosită de arinişti,
O apă lin îşi mâna strălimpezile linişti.

O moară stă bătrână, uitată de pârâu
De oamenii din sate cu holdele de grâu.

Dar roata ei mai cântă, de apă dusă rar,
Şi macină polenul luminii din Florar.