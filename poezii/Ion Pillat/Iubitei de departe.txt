Gonit de nostalgia-ți, iubito de departe, 
Îmi ocrotisem visul, de zgomotul barbar
Ce-o răscoli de patimi creștea pe străzi, în "bar"
Cercând să uit fiorul și dorul ce se-mparte.

Purtând al nepăsării seninul obrăzar, 
Mai singur stam cu mine acolo. La o parte, 
Știind ca-a mea gândire, de ea nu se desparte, 
Priveam la cei ce-azvârlă al fericirii zar.

Ca o pisica alba se-apropie tăcută, 
Mlădie ca o creangă subțire de alun, 
Îmi dezveli iubirea ca ea de prefăcută...

Și-n noapte-aceea, palid cum mă sculam din moarte, 
La piept păgân am frânt-o, cu spaima de nebun
Simțindu-te pe tine, iubito de departe.