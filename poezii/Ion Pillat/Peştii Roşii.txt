Amurgul suflă aur verde-n geam -
Un pom cu foi de foc e un mărgean,
Sub pavăza tomnaticului ram
Se-aprinde somnul apei din borcan.
În cercul luminosului cleştar,
Trei peşti de aur roşu s-au lăsat
Închipuind pe-al zărilor hotar
Trei păsări într-un zbor îndepărtat.
La nesfârşit de sticlă se lovesc,
În străveziul aer ca-ntr-un zid,
Şi rază evantaiului ceresc,
Stropind luciri, o-nchid şi o deschid.
Şi-n geamul de penumbră fumuriu,
Când apa înnoptează până-n fund,
Trei raze, logodind argintul viu,
În colb muiat de lună, se ascund.