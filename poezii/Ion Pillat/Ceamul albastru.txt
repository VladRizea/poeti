Din ape străvezii ca o lumină
Ce-ar dăinui în seară pe-o vâlcea,
Din ceruri răsturnate-n fugă lină
Curgând nori albi ca peştii pe sub ea.

Corabia cu pânzele închise
Răsare straniu de albastră ca-n
Imagini prinse în culori de vise
Un stârc de-azur pictat pe porţelan.

Pustie stă şi nemişcată, n-are
Nici viaţă şi nici rost, nici marinar...
Şi cum vaporul nostru-o lasă-n zare,
Într-un amurg aproape ireal

Deodată ridicându-şi pânza toată
Porneşte lunecând cu valul viu -
Stârc minunat ce zboară şi înoată
Pe Dunăre, cu pieptul siniliu.