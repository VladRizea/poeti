Dar noi punând cununa de laur şi de mint, 
Când Lesbos lesbiană se pierde sub arcade, 
În ceasul înserării când mort Phoibos cade
Şi caii de lumină cu umbră se dezmint.

Vom părăsi cetatea iubirilor ce mint...
Fosforescent în noapte se vor ivi Sporade, 
Spori-vor fără număr Ciclade şi Pleiade
Pe ceruri şi pe valuri cu încreţiri de-argint.

Zadarnic lanţ de fildeş de ţărm arunci, Selene, 
Nu ancorăm triremă de raza unui vis...
Şi stânca selenară dispare Mitilene.

Lais, nu plânge astfel! Sub ramuri de cais
Aşteaptă zeul tânăr şi crud Adonais, 
Privindu-ne sosirea pe mările elene.