Cu păru-n ochi şi soarele în păr,
Era ca un pârâu într-o pădure
De mladă nouă: taină şi-adevăr.
Şi aplecat pe trupu-i, să mă fure
Şuvoiul timpului, lăsam setos
Tot sângele ei tânăr să murmure.


În jocul nebunatic şi sfios
Cu doi falcoi vânai sărind călare,
Pe strâmte căi, prin crâng de abanos,
O roză porumbiţă în pierzare,
Şi sângele-i cu focuri de rubin
Pătă un pat de nori deschis în zare
Când steaua Venerii se-aprinse lin.