Desăvârşire-ascunsă-n mii de gânduri,
Şi-ntr-o petală fiecare gând;
Înşiruire de chilii păstrând
Tot duhul lor chiar de le smulgi din rânduri;

Schit tăinuit ai cărui fluturi sunt
Anahoreţii duşi de vis şi vânturi;
Psaltire de culori, ceaslov de cânturi -
Dai mânei cui te-a rupt tot mirul sfânt.

Văd fruntea-ţi grea de rouă cum se pleacă
Pe un boboc deplin, ce-l strângi în cracă -
Marie-a florilor, n-ai alt destin!

Când sora ta din ceruri mă învaţă
Prin jertfă vie ca să scap de chin,
Dă-mi sihăstria ta să uit de viaţă.