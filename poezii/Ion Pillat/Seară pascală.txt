Pe grâul nou al primăverii
Se-ntinde noaptea tot mai mare
Când stele încolţesc din taina
Semănăturilor cereşti.
Plutind se lasă porumbeii
Şi rugi prind aripi la altare
De Paşti în mănăstiri purtate
Prin flori de pruni şi de cireşi.

Ce-a fost în zare zid de flăcări
Se face aur de lumină
Şi ce-a fost rază tremurată
Se stinge-n zvon de clopot lung.
În drumul vremii, gârbovite
Stau sălciile de se-nchină
La piatra crucilor săpată
Pe la fântâni cu cer rotund.

Deodată pe livezi în floare
S-aşterne înflorirea lunii.
Pe axa lui rotind, pământul
Ţi-aduce ziua lui Hristos
Şi-n casă cu pridvor şi streşini
Sub care cuibăresc lăstunii,
Cu ou încondeiat te-aşteaptă
Copilul ei, cel mai frumos.