Cu valu-i roz pe ceruri azurii
A-ncremenit aerian migdalul -
Sineala golfului îşi frânge valul
Molatec peste scoici trandafirii.

E-atât de clar văzduhul că nu ştii
Ce proaspăt vis şi-a limpezit cristalul:
Balcicul îşi descoperă tot malul
Şi-n soare norii se topesc fâşii.

Pe plaja potopită de lumină
Un turc bătrân vopseşte un caic,
Pescari cârpesc năvod cu plasa fină.

Şi piersicul, ieri gol, e azi în  floare!
Pe când - petală albă - tot mai mic
În zări catarg cu pânze stă pe mare.