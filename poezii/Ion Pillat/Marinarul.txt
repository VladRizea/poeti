Pe povârnișe dealul alunecă abrupt
Ca să-şi oprească botul de vie tocma-n vale -
Dar sub boltirea viţei oprindu-mă în cale,
Privesc câmpia care adoarme dedesupt.
În abureala serii schimbându-se în mare,
La nesfârşit îşi duce un tremurat hotar.

Am ancorat. Acuma sunt bunul marinar
Re-ntors din pribegie la vatra primitoare.
Se-naltă paşnic fumul pe gând şi pe cămin,
Se coace tămâioasa sfârşitului de vară -
Dar frunza se apleacă de-o tainică povară

Atinsă, când o plouă îmbelşugat senin.
Ci sufletul, ce-n vremuri gemu în larg de mare,
Deodată se trezeşte că vântul în catarg,
Când pânze de corăbii albastrul mort îl sparg
Cu aripile albe de berze călătoare.