Sub stele, ce străbat clestarul nopţii 
Şi-nvie luciul apei, iazul este
Un cer visat de sălcii credincioase, 
Îngenuncheate pentru rugăciune. 
O lotcă se desprinde-ncet. Lopata 
Ei cade cadenţând singurătatea.

— Pescare, ce îndrumi din vâslă luntrea 
Pe-un iaz cu stele sau pe-un cer cu nuferi
Şi stai încovoiat ca sub o cruce, 
Ridică-te-n picioare! Fii profetul Semeţ, 
ce-azvârle tuturor cuvântul 
Şi pescuieste-n suflete vecia. 
Năvodul tău desface-l — îl aruncă!

Ai prins luceafărul din cer! Scânteie 
Cu solzi de-argint, tremurător în plasă. 
Şi stea cu stea în juru-i, înstelarea:
În bură si-n ninsoare de lumină, 
În picături de ploaie sclipitoare, 
În grindină tăcută de luceferi, 
Prin plasa ta, pescare, se adună. 
Revine lotca-n ţărm. În zori lopata 
Ei cade întristând singurătatea.

E zi. Pe iaz s-a resfirat cununa
De nuferi albi, bătută-n stele de-aur...
La mal un om îsi trage plasa goală, 
Şi stă încovoiat ca pentru rugă.