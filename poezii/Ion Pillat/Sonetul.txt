Încerc şi eu corabia cu minuni
Înfrigurat, încrezător să-mi fie
Catarg înalt, severă armonie
Şi punte arcuită pe genuni.

Cu prora ei ce clasic se subţie:
Săgeată şlefuită de furtuni,
Cu suflet singuratic din străbuni,
Semeţ înfrunt talaz şi veşnicie.

La cârmă simt sub mâna trainic vasul
Cum se cutremură înaripat
Şi cum deodată-şi domoleşte pasul -

Clarvăzător şi buimăcit de basme,
De stricta mea busola îmbătat
Pe-un ocean de vis şi de fantasme.