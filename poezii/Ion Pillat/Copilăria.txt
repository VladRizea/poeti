Cine să ghicească taina ? Cin' să creadă
Că-n fetița cu opinci și cu opreg,
Maica Domnului se va ivi odată...
Nici părinții ei, privind-o, nu-nțeleg.




Mieii tatălui îi paște pe toloacă,
Duhul sfânt ca un porumb îi stă pe mâini,
Și pe când copii satului se joacă,
Clopote îi sună seara în fântâni.




Îngerii o țin cu basme lângă vatră, 
Beau cu dânsa spuma laptelui din blid.
Aripi zboară de se mișcă-n prag o piatră
Sau argații poarta mare de-o deschid.




Spun vecinii : - ,,Ioachime, fii de pază,
Că-ți bolește fata mică de-un deochi”...
Dar un orb în fața ei îngenunchează
Și se roagă și pricepe fără ochi.