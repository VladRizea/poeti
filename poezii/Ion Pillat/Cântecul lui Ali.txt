Jos în portul cu caiace
Adumbrit de chiparoşi,
Ca să stau trei nopţi aice
Cumpărai doi ochi frumoşi,

Doi ochi mari şi-o gură mică
Şi în zumzet de cobuz,
Cu picior de rândunică
Şi cu pântec de harbuz,

Jocul leneş de mă fură
Ce s-ascunde sub cearceaf,
Anii mei de foc şi zgură
Se aşază ca un praf.

Şi pe când ca o lămâie
Mi se prinde de catarg
Luna galbenă, rămâie
Ţie, ce-am adus din larg

Fildeş vechi, sidef ca spuma,
Ţeasta broaștei cu baga,
Chihlibare - cere numa
Şi de vrei, mai mult, ţi-oi da

Şi maimuţa şi mătăsuri,
Peruzele, papagali -
Bogăţiile să-mi măsuri
N-ai putere, zile n-ai

Şi tot bând trei nopţi de-a rândul
Vinul alb cules pe stânci,
Marea, cine-i ştie gândul?
Ochii tăi îmi sunt adânci.

Şi să plângă geamandura
Valul verde, norul sur -
Griji şi minţi le pierd de-a dura
Pe al sânului huzur.