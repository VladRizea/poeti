Albă dimineaţă -
Apele îngheaţă.
Chiciuri pe ramuri
Prin lumina-n lămuri
Şi pe rămurele
Dau polei de stele.
Legi de talpă bine
Arcuri cu patine
Şi în zbor de lebezi
Pierzi pe pârtii repezi -
Tăi şi eu olmazul
Gerului pe iazul
Apei cristaline.
Legănat cu tine
Pe stihii străine,
Cu aripi alunec -
Sunet lung de tulnic
Surpă în cleştare
Bolţi cu-o tremurare:
Crengi neprihănite,
Sălcii pudruite,
Reci mărgăritare.
Glasul tău adună
Clopoţei de luna.
De argint sînt teii,
Sună clopoţeii
Limpezile linişti
Zboară din arinişti.
Prea e clar văzduhul:
În argint văd duhul
Râsetelor tale
Strălucind la vale
A căzut cernută
Nea neîncepută
Dintr-un corn de lună.
Ce prin zări păşună
Stelele lin străpungă
Şi ieşind din luncă
Pe omăt oprită
Căprioară mică
- Sora ta sfiită -
Capul şi-l ridică.