Lin trandafirul din pahar
Lăsând petala lui să cadă
Sărută roza de zăpadă
Din apa cu albastru har.

La doi păstori de porțelan
De Saxa: mică și pudrată,
Marchiza- Sevres își arată
În alb disprețul suveran.

Și pe un scrin din vremea-n care
Trăia și Goethe și Voltaire:
În lungi bătăi crepusculare

Străvechiul ornic suna rar
Prin timpul cu brumat cleștar
Vecia ceasului ce moare.