În luna în care pălesc trandafirii
Pe veşteda scoarţă de foi ruginii,
În inima tristă îndemnul iubirii
Foşneşte şi creşte şi-aşteaptă să vii
În luna în care pălesc trandafirii.

Şi vise şi doruri, ce nu le mai ştii,
În ploaie de aur aduc amintirii
Brumatele roade din floarea de-o zi,
Aprinsă şi stinsă pe ramul iubirii,
Cu vise, cu doruri, ce nu le mai ştii

În luna în care pălesc trandafirii