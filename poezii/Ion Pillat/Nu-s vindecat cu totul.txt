XVII.


Nu-s vindecat cu totul, Senino, de Himeră.
Pe buze tot îmi arde sărutul blestemat
Şi-n ochiul rău şi verde, pe care l-am urmat
Atât de mult pe vremuri, iubirea mea tot speră.

De nimeni dezlegată şi astăzi îmi oferă
Enigma-i dureroasă un Sfinx neîndurat
Şi sufletul ce-n gheare atât i-a tremurat
Mai tremură privindu-l şi-acum, din altă sferă.

Nu-s vindecat cu totul, Minerva mea. Simt încă
Harpiile pe frunte cu zborul lor nefast.
Mai simt străvechea spaimă şi vraja ei adâncă,

Iar glasul de Sirenă tot mai suav îmi sună
În cântecele morţii, amăgitor şi vast
Ca marea care-şi mişcă argintul viu sub lună.