În sticlă nu-i, în ceasul cu nisip 
Ce curge lin şi sec aceeaşi oră. 
Nu-i în apus şi nici în auroră, 
Şi urma-i pe pământ nu are chip.

Dar îl aud târziu, la foc de sobă,
Cum pasu-i apăsat îşi face drum
Venind din ţara umbrelor şi cum 
În inimă îmi bate ca-ntr-o tobă.

Recheamă tot ce-a fost şi o să fie. 
Toţi anii mei cu clipa lor învie 
Dintotdeauna, fără ieri şi azi.

Simt mâna-i cum m-atinge ca o moarte, 
Şi în oglindă stă un alt obraz, 
Îngălbenind ca fila dintr-o carte.