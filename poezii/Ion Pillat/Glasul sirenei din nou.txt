Mă strigă valul mării si dorul tău mă leagă:
Am sânul de femeie si trupul de delfin.
Trirema-naintează si ape noi dezleagă,
Iar cornul lunii palid se-apleacă în declin.

Mă strigă valul mării si Echo trist răspunde, 
Şi scoicile sonore din zări în zări se frâng...
Aruncă-ţi iar, străine, cântarea ta pe unde, 
Sa nu aud talazul si apele ce plâng.

Mai cântă, ca sirena să fie iar femeie!
Căci iată se înalţă cu murmur milenar
Lung marea să-și recheme puternic a ei zeie...
O, tu, ce stai pe proră, ridică glasul iar!