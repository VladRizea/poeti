Pe-această sticlă clară ca faţa unui iaz.
Voi aşeza sus cerul cu stele pe grumaz.
Voi strânge jos: zăpadă, pâraiuri de cleştar,
Copaci de promoroacă şi părţii de hotar.
Voi zugravi în zare, albi, munţii. Pe un dâmb
Păstorii plini de spaimă şi steaua cu zbor strâmb.
În colţul dimpotrivă, voi însemna - să-i ştii -
Trei Crai pe trei cămile ca umbre albăstrii.
În inima icoanei un staul voi picta
Şi-ntr-însul Preacurată pe Prunc s-o apleca:
O salcie prin ape cu frunzele pe-o stea.
De-o parte şi de alta un bou şi un asin
Vor aştepta la iesle minunile ce vin.
Şi voi lăsa să pice pe-acoperiş de stuh
Porumbul alb ce-aduce în aripi Sfântul Duh.