De-atâtea nopţi fumam otravă...
E iarăşi un oraş malez
Cu luna galbenă, bolnavă,
Pe plantaţiunea de orez
Perfect pătrată ca o tavă.

E iar grădina de petunii
Cu zei ce retrăiesc în bronz
Extazele lui Sakya-Muni,
Şi cu pagode fără bronz
Dormind sub incantaţia lunii.

Şuierător ca o săgeata,
Şerpuitor ca un talaz,
Revine şarpele de-agată
Târând luciri de crizopraz
În inelarea lui bogată,

O, iar copila baiaderă
Cu ochii cercuiţi de khol,
Cu şolduri strâmte de panteră,
Tronând ne-nduplecat idol
Păzit de guşter şi himeră...

Şi eu urmând învins cornacul
Pe ţărmul unui vis malez,
M-aplec, robit din nou, pe lacul
Închipuirii - ce-l creez
În dulcea moarte ce-o dă macul.