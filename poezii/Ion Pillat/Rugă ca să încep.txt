Vreau, Maică Preacurată,
Povestea ta să fie
În grai cinstit lucrată,
Ca lâna dintr-o iie.


Și ca să-ți țes chilimul
Mă ține tu de mâini.
Mă-nvețe heruvimul
Colinda din bătrâni.


Fă-mi graiul bun ca oul
Încondeiat de Paște,
Blagoslovit ca boul
Când Domnul meu se naște.


Strălucitor cuvântul
Mi-l fă cum e la noi
Lumina pe pământul
Cu plopi și dealuri moi.


Înalță-mi vorba bine :
Troiță la răscruce -
Drumețul să se-nchine
De vine ori se duce ;




O limpezește-n râul
Ce râde sub arini,
O-ncinge strâns cu brâul
Durerii de creștin.




Dă-mi, mie, păcătosul,
Un suflet de beteală,
Să-ți dea și el prinosul
Lui sfânt zugrăveală -




Să fiu ca iconarul,
De nimeni cunoscut.
Nu-mi trebuie slavă. Harul
Ți-l cer : Am început.