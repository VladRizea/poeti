Gorgane, taine unde îşi dorm regii
Un dor neogoit de pribegiri -
Sub iarba stepei vălurind umbriri,
Călare stau cu arcu-n mâini vitejii.

Adânci seminţe în bătaia vrăjii
Recheamă roiul slobod de simţiri;
Vin călăreţii vremii-n năpădiri -
Pe tot pământul tremură betegii.

Puhoiul plopilor cum umflă iazuri,
Pornesc şivoaie şi se sparg zăgazuri -
În mine bate valul lor săpând.

Opreşte-te! movila n-o deschide!
Să nu trezeşti iar sufletul flămând
De ceruri vii, sub glie şi obide.