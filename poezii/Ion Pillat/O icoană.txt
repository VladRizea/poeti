Băiat e sau femeie? Doar capul se-ntrevede
Şi bustul ce-n penumbră alunecă. Ai crede
Că mugurul, la floare nu s-a deschis deplin.
Ca fund: munţi, văi şi lacuri, în stilul florentin.
E de bărbat privirea, dar ochii sunt de fată;
Te-ating cu-o întrebare sfioasă şi ciudată,
Dar îi priveşti mai bine şi nu mai poţi să-i crezi.
În plete negre părul se lasă. Parcă vezi
Durerea unui zâmbet pe buza sa subţire...
Turburător amestec! Şi-atunci când o simţire
De farmec te pătrunde neliniştit, subtil
Te-ntrebi: e Salomeea sau Sfântul Ion copil?