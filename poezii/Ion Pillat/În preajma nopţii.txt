În argintate zale
Pâraiele s-au prins...
Pe-a stelelor petale
Argint brumat a nins...
Ce ţară de lumină
Visează luna plină?...

A înflorit cu stele
Al nopţilor copac...
Şi dorurile mele
În taină se desfac
Ca flori pe o tulpină,
Lumina cu lumină...

În pacea nevisată,
De ce mi s-a trezit
O inimă curată,
Şi-n zbor neţărmurit
Un suflet de lumină
Senin ca luna plină?

Când trupul ce mă poartă,
De-acuma duce trist
Iubirea lui: o moartă
Cu ochi de ametist,
O moartă fără vină
Spre vecinică lumină...