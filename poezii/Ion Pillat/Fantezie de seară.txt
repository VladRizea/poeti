La fața colibei, în umbră și liniște stă 
Plugarul; cu sine-mpăcat, îi fumegă vatra,
Găzduitor răsună pribeagului în 
Pașnicul sat, clopotul serii.

Cu bine se-ntorc corăbierii în port,
Departe-n cetăți descrește-a târgului
Veselă larmă; sub tăcutul frunzar
Prietenii gustă cină de suflet.

Dar eu încotro? Muritorii trăiesc
Din răsplată și muncă; în trudă și odihnă
Se bucur cu toții; să doarmă de ce nu 
Poate spinul în pieptu-mi nicicând?

Pe cerul de seară prier s-a deschis;
Nenumărați înfloresc trandafirii, și-n liniște pare
Lumea de aur; o, acolo mă luați,
Nori purpurii! Și să pot, acolo sus.

În flăcări și vânt să-mi destram durere și dor!
Dar speriată de ruga nebună, îmi scapă
Vrăjirea; se-ntunecă singur
Sub ceruri, ca totdeauna, rămân.

Vino deci tu, somnule blând! Prea multe cere
Iubirea; dar în sfârșit, tinerețe, te stingi și tu,
Neodihnito, pururi cu vise!
Senin și pace ți-aduce vremea.