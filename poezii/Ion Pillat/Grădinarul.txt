Le ştie. Cântărind uscate cepe
Din ochi numai, a şi văzut în zori:
Albastre, roşii, albe, mii de flori
Pe strat, când anotimpul lor începe.

Cu mintea el îmbracă ţarini, stepe -
A florilor oştire n-o măsori:
Zambilele, turbane de ninsori,
Lalelele, paşale trase-n ţepe.

Cunoaşte cu migăli de fântânar
Cât dor de apă duce fiecare,
Şi cerului o cere ca un dar.

Cu el pornesc purtând o stropitoare.
Cădelniţând belşug, cu pasul rar
Visând la truda florii din răzoare.