Pe cerul serii înfloresc lalele
Cu câte-o stea de aur în potir.
Tranşeele veghează paralele
La nesfârşit ca guri de cimitir.


Doi oameni stau cu gând să se omoare.


În două case, -n două limbi deodată,
În geam cu crinul lunei, doi copii,
La fel în cămăşuţa lor curată,
Se roagă, Doamne, tatăl lor să-l ţii.


Doi oameni stau cu gând să se omoare.


Şi-n două case, două mame plâng,
Şi la icoane îndurare cer...
În zori. Atac. Tranşeele se frâng
Sub sângerarea unui singur cer.


Alţi oameni stau cu gând să se omoare.