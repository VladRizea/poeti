Ţi-aduci aminte seara de sub munte
În ţara ce priveşte către Jiu?
Catapeteasma culmilor cărunte
Purta chenar de aur stacojiu.
Mestecenii cei albi veneau în pâlcuri
De lumânări cu sfeşnice de-argint;
Soborul stelelor citea cu tâlcuri
Adânci, în Stranele de mărgărint.
Şi cum treceam pribegi cu toamna-n ţară,
Ardeau mestecenii frunzişul rar
Şi-l dăruiau în lacrime de ceară
Topite-n pacea mare de altar;
Pleşuvii munţi îngenuncheau în zare
Trudiţi de mers ca peregrini bătrâni.
Mătăniile de oi coborâtoare
Se deşirau în drumul de la stăni.
Bisericile vechi, purtând potcapul
Monahilor pe turla lor de lemn,
Blagosloveau; troiţele cu capul
Atâtor sfinţi uitaţi ne făceau semn.
Dar noi, nebuni, nu ne-am oprit trăsura,
Ne-am dus - păgâni grăbiţi - spre
Polovraci:
De pretutindeni ne-arată pădurea
Copaci schimonosiţi ca nişte - draci.