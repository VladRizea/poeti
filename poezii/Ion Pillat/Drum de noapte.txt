Caleaşcă, drum de noapte, păduri adânci de fag
Şi prin frunzișe luna cernută-n ceaţă fină,
Poiene necosite de mult şi miros vag
De flori şi fân în floare, de fagi şi de sulfină...

În pace sufletească topindu-se, te-alină
Realitatea vremii pe al naturii prag,
Prin ce metempsihoză revăd obrazul drag
Al fetei de altădată în albă crinolină!

Aceiaşi ochi albaştri, acelaşi zâmbet trist,
Din care făurisem a dorului povară,
Şi eu acelaşi tânăr şi palid Bonjurist...

Când ea înfăşurată în valul de percal
Îmbălsămat de vântul pădurilor, în vară,
Visa la iarna baluri la consulul muscal.