Soldaţi de plumb o, toată copilăria, când
Cu blonde plete, hatmani, desfăşurăm grămadă
Eroii fără moarte, uitaţi în câte-o ladă,
Vitejii fără teamă în nemişcatul rând.

Iar noi, copii cu săbii de lemn, porneam la sfadă
Purtând ca steag ştergare în soare fluturând.
Ce trântă, ce bătaie sub duzii din livadă!
Şi după bătălie câţi morţi fugeau râzând. 

O, unde ţi-e războiul, nevinovată vreme!
Acuma lupta urlă şi rana ruptă geme
Şi morţii mor aievea iubirilor din ţară. 

Ce zeu-copil se-apleacă pe oameni-jucării
Şi seara, răsturnându-i în negrele cutii,
Îngroapă în tranşee păpuşile de ceară?