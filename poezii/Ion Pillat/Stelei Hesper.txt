De-opal e valul apei si tu ești opalina, 
Te-aprinzi mai limpezita si dulce, Hesperus.
Pricep ce e lumina când vad a ta lumina
Si simt ce-i despărțirea când lunecând te-ai dus.

N-ai raza plumburie a vechiului Saturn, 
Pe nesimțite totuși aduci melancolia.
Mai rece este noaptea sub cerul taciturn
Si-n zori de ziua cânta mai trista ciocârlia.

De ce te-a luat nădejdea ca singurul ei sol, 
Când parca nu-i luceafăr mai dureros pe lume?
Când mă gândesc ca poate prin infinitul gol
Te-ai stins. - și ești acuma lumina unui nume, 

Și mă întreb prin care aprinsa ironie
Ne amăgești năluca si astăzi ca și ieri, 
Când știu că-n întuneric stelara-ți agonie
Cu opalina raza ne mângâie, Hesper.