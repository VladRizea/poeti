Deschide poarta lumii cu coşul de cireşi!
S-au îmbrăcat cireşii în roșile cămeşi

Şi zarea în lumină de aur în spre seară.
Auzi cum cântă-n lunca, lung, roata de la moară!

Arinii ei din sită uşoară de frunziş
Îi cern pe-oglinda apei luminile furiş.

Şi săgetând penumbră la stăvilarul morii
Se-alungă rândunele şi fulgeră prigorii.

Călare vii în voie pe bunul buiestraş
Pe care iarbă-n margini de şanţ s-o pască-l laşi.

Ţi-au cunoscut prin ramuri mari pălăria moale
Şi-n drum îţi dau bineţe cosaşi ce merg la vale,

Dar te gândeşti la fată morarului ce are
Obraz ca pâinea rumen şi-n păr lămâi de soare.

Te-aşteaptă colo-n umbra cea verde sub arţari -
A alergat şi-şi ţine cu mâna sănii tari

Şi mici ce bat odată din două aripi sub
Cămaşe, cum ar bate din aripi un hulub.

Nici numele, nici neamul nu-l ştii - ştii că ţi-e dragă:
Cu drag îi culegi gura gustoasă ca o fragă,

Şi-un trup cu miros proaspăt de proaspăt măciniş
Pe malul gârlei limpezi se lasă pe prundiş.

Se duce apa- fata se duce ca şi ea.
Copită-şi bate murgul ce nu mai vrea să stea,

Încaleci, îi dai drumul, scapi frâu-n pumnii tăi -
Te duci prin grâul serii cu cântec de cârstei.