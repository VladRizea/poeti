IX.



La Roma, când Horaţiu prindea nemuritoare
Cadenţa ta în Odă, când verbul suveran
Îl mlădia-n Eglogă poetul mantuan,
La noi ziceau din frunză păstori pe la izvoare.

Dar să-ţi înalţ primeşte Sonetul la picioare,
Ca să înfrunte ritmic al vremilor noian -
Când simt sub mână lira, pe fiecare an
Mai pură, mai pioasă şi mai învingătoare.

Din lutul ţării mele mi-am ridicat spre tine
Un suflet ca un codru adânc şi nepătruns;
I-ai dat desăvârşirea coloanelor eline.

Nici azi nu-l va pricepe ilotul şi nici mâne,
Dar versul meu în slujba-ţi purificat şi uns
Şi logodit în taină cu Muzele, rămâne.