Stă marea ca o treaptă de senin 
Pe care urcă insula-n lumină,
Şi templul din pădurea de măslin 
Se-nalţă gol si viu ca o tulpină.

Coloane, trupuri netede de zei 
În care sângele s-a făcut soare, 
Colunii lângă ele îmi sunt grei:
Nu pasărea, ci piatra o să zboare.

Lăsaţi-mă să vin iar la părinţi.
Doar clipa mea se cerne cenusie,
Doar lutul meu se surpă-n suferinţi.
Aici lumina dăruie vecie

Pe friza vieţii unde în alai
Fecioare vin cu vas rotund pe umăr, 
Şi călăreţi semeţi strunează cai,
Şi dansatoare saltă-n tact si număr,

Pe stela morţii unde un bătrân
Senin întinde dreapta împăcată
Flăcăului răpus râzând păgân —
Pe marea ca o liră încordată.