E seară - brazii lung şoptesc
Şi stă telega-n poartă.
E seară - brazii lung şoptesc,
S-aşterne drumul strămoşesc,
Iar dorul lui ne poartă.

Luceferi ard de veghe sus,
Prelung talanga sună.
Luceferi ard de veghe sus,
Izvoarele poveşti ne-au spus
Ţesute-n mreji de lună...

Departe - caii merg întins,
Potcoava-n noapte sună.
Departe - caii merg întins.
Iar drumul tot e parcă nins
Stropit cu stropi de lună.

Zăpada n-a căzut pe drum,
Dar a brumat în mine.
Zăpada n-a căzut pe drum,
Doar brazii mari visează-acum
Un dor din vremi străine.