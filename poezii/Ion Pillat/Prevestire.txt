M-aplec pe tine ca pe arătură
Plugarul însetat de verde grâu.
Va creşte spicul galben pân-la brâu,
Când totul m-amăgeşte şi mă fură?

Ce n-am putut eu spune, prins în frâu
De zile grele, oare altă gură,
Destăinuind un suflet de răsură,
Va limpezi-o-n glas curat de râu?

Mi-eşti, fiule, clopot sfânt în care
Aştept să sune ceasul meu deplin
Când voi porni spre umbră şi uitare –

Cum stă legat de cer un peregrin,
M-aşez şi eu cu sufletul în zare,
Chemându-ţi limba grea ca un destin.