Lăptos și roz un cer de dimineață
Sub care - inundate - abia vezi
Pătratele plantații de orez
Cu sate mici în pâlcuri de verdeață.

Și-aprinde luminoasele dovezi
Și, săgetat pieziș de-un zbor de rață.
Rupând închipuirile de ceață,
Îți suie-n minte piscul ce-l visezi.

Furnici, pe cap cu mari ciuperci de paie.
Îți pare-n zări un șir de peregrini -
Dar tu chemând priveliștea-n odaie,

Și, la măsura ta lărgindu-i rama,
Cu-o trăsătură de penel senin
Culegi din nori eternul Fuji-Yama.