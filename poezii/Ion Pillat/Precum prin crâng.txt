V.


Precum prin crâng, în umbră, o pasăre țipă
Din zborul ei rănită de vechiul vânător
Şi te ajunge glasu-i sunând sfâşietor
Când vrea şi nu poate să-nalţe o aripă,

În sângele-mi departe se tânguie şi ţipă
Iubirea încolţită de rănile-i ce-o dor;
Sleită se mai zbate când nu e ajutor
Să-i dea o vlagă nouă în neguroasă clipă.

De prin afund de mine, aud cum se prelinge
În liniştea de astăzi neliniştea de ier'.
Zeiţă prinsă-n zeaua luminii ce învinge,

În sufletu-mi noptatic în arme te coboară.
Străpunge-o fără milă cu suliţa de fier,
Dă-i moarte bietei inimi ce n-a putut să moară.