Când seara ţese umbră prin odaie,
Din jilţ de vremi privind oglindă, stai -
Un singur fulger o cuprinde mai
Înfricoşat ca ochii de văpaie.

Şi cum adânc pândeşti, se întretaie
Pe ger de ape aripe de rai...
Să fie El, solia ce-aşteptai?!
Aşa lumină-n inima ce grea e!

De slăvi orbit te frângi făr-de putere,
Biet îndrăzneţ, la rându-ţi fulgerat
De flacăra cumplită ce te cere.

Oglinzi se-nchid şi suflete, pustii -
Din noaptea lor brumată a zburat
Foc alb prin înstelatele domnii.