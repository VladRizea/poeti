Ţi-e numele străin ca bucuria
Ce-n viaţă doar o dată o găseşti.
Ţi-e numele senin ca poezia
Când, izvorând în suflet, biruieşti

În zile neguroase să-mi revie
Fierbintea rază care o aştept?
Şi-n limpezi zări, uitând de nostalgie,
Pe visul meu stăpân să mă deştept?

Minunea primăverii o recheamă
Cu viers de ape tânărul tău grai -
Şi coajă mea de gheaţă cu ce teamă
Cu ce fior tânjesc ca să mi-o iai.

Când plin de apă vie-mi dai ulciorul,
Cum vrei omătul să nu-l spargă dorul?