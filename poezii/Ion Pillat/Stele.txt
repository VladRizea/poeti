Lumini de veşnicie
Stând pironite-n loc ori călătoare,
Închipuiţi deplină geometrie
Sau zar scăpat din mâni nemuritoare?
De mii de veacuri pentru cine oare
Deschideţi cale vremii ce-o să vie?
Cristal plăpând pe ceruri de ninsoare,
Fiinţe de foc alb şi armonie.


Perfecte ca un cerc închis şi totuşi
Nostalgice ca florile de lotuși
Pe-oglinzi în tremur, aţi rămas fecioare —
Legând de valuri valuri argintate,
Pe mări urcaţi, şi, reci scânteietoare,
V-aprindeţi taina în singurătate.