Soldaţi de plumb, eroii copilăriei, când
Visam pe Moş Crăciunul şi magica-i cutie,
Din care, ca din basme, oştiri o să ne vie
Pe mese, pe covoare, izbânzile ducând,

De ce la voi colindă nostalgicul meu gând?
Nu vine iar Crăciunul cu blânda lui solie?
Nu ne soseşte astăzi bătrânul Mag, purtând,
În sacul său de vrajă aceeaşi jucărie?

O, câte lănci şi săbii, şi câte puşti el scoate!
Ce multe tunuri lasă pe dealuri, pe câmpii!
La toţi le-mparte Moşul şi, darnic, nu socoate,

Iar pentru-acei ce încă nu sunt sătui să ceară
Soldaţi ca să încingă frumoase bătălii,
Dezgroapă din tranşee păpuşile de ceară.