Din bulgării vin care cu vinete şi verze.
Se-afundă-n zări, departe, un unghi obtuz de berze.
Am întâlnit o faţă cu tufănele-n braţe.
Un vânător la iazuri a tras cu puşca-n raţe.
Aud prin porumbişte chelălăind ogarul.
Loveşte rar şi ritmic butoiul gol, dogarul.

Azi n-a lăsat poştaşul ziarele din târg;
Dar mere poleite ca-n basme dau în pârg.
Pesemne-n coşul nopţii vrea soarele să cadă;
Au început de-o vreme şi zilele să scadă.
La lampă, şi când ziua cu totul s-o umbri,
Voi reciti Pasteluri de V. Alecsandri.