XV.

Din Helicon coboară iar cele nouă Muze
Înconjurând altarul cu pasul lor pios.
În număr şi-n cadenţă suind armonios
Eterna poezie li s-a desprins din buze.

Vin câte trele Graţii în cântec de cobuze:
Un singur vânt le umflă veştmântul unduios
Din care, pentru tine crescând misterios,
Curat răsare ritmul din formele confuze.

Orfeu te părăseşte pe veci, Euridice!
El lira şi-o consacră Minervei ca un dar
Şi imnul primăverii dă cerul să-l despice.

Chiar Egipanul tainic, ducând la colţul gurii
Un nai de trestii, lasă când repede, când rar,
Lung laudă să sune în liniştea pădurii.