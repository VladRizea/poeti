Prin cleştarul apei limpezi, când amurgul o desfide,
Cresc din adâncimea umbrei turle nalte de mărgean.
Un oraş-nălucă doarme ancorat în ocean
Pe limanul madreporic al apusei Atlantide.


Sub eflorescenţa algei cu mişcare de reptil,
Reapare amăgirea unui Thule singuratic:
Thule, unde visul nordic adumbrise visul atic,
Când Tristan visa alături de Endimion copil.
Ce pescuitor de doruri scufundate şi de scule,
Renăscut din spumă mării printre jocuri de delfin,
Suflete, îţi va aduce din vânatul lui marin,
Irizată de talazuri, cupa regelui din Thule?