La moara rea vin care la făină
Şi nu e grâu curat ci e neghină
De suflete ce au trăit haină
Viaţă neagră de păcat şi vină.

La moară stă în poartă Necuratul
Şi omul îi macină păcatul
Bob după bob, la rând aştepte satul
Un an bătut că nu-i încurcă leatul.

Draci pirpirii în cârca umflă sacii,
Coboară scări prin beciuri fără fund,
Aluatul sec să-l plămădească dracii.

Şi pe lopeţi ce-n guri de jar răspund,
Pâini rumenesc mai roşii decât racii
Răscopţi de vii, într-un cuptor rotund.