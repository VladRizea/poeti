Ea îl privea cum mânuia rindeaua
Pe blăni de brad. Cioplit și el în lemn,
Nu bănuia teslarul că în greaua
Penumbră-a candelii cu undelemn,



Maria sta păzind întruchiparea
Lui Dumnezeu în trupul ei curat.
Dar cum, mărită, flacăra în pară
Luminii-i da obrazu-adevărat,



Iosif, ștergând năuc sudoarea frunții,
A ridicat în blestem pumni semeți -
Când, iată, cu un pas ce mișcă munții,
Lăsând icoana goală pe pereți,



Un înger coborî : același - din Vestire.
Maria însă nu-l mai cunoscu.
Văzându-l, omul își veni în fire
Și se sfii și parcă pricepu.