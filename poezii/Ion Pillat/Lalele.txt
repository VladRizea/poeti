De pe podele urcă valuri moi
De umbră şi pe masă se întind.
Oglinda-şi limpezeşte iazul mort
Într-un izvor cu seară cristalin.
Lumina zboară vie peste geam.
Amurgul din afară le-a uitat
Lalelele ce galbene mai ard
În sfeşnicul subţirelui pahar.
Potirul nou al florilor e pumn
Închis uşor pe câte-un licurici,
Potirul lor de porţelan acum
Îşi strânge-n umbre focul licărit.
Lalele stinse din odaie fug,
Oglindă-n apa morţilor le ia,
Nălucă lor, în vis, rămâne fum.
Aşa doresc şi sufletu-mi să stea.