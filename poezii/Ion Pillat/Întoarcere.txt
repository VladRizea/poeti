Prin crăpături de-obloane lumina, pete-pete, 
Pătrunde pe podele, pe pat si pe perete, 
Asa cum altădată încet s-a asternut
Când odihneam aicea sub albul asternut. 
Iatacul e acelasi si-n tihna lui adie,
În bâzâit de muste, bătrâna melodie, 
Şi ornicul rosteste clipita de demult —
Da, toate sunt aceleasi: le văd si le ascult. 
Şi zilele pierdute revin. Simt că mă cheamă 
Privirea mea uitată din poza prinsă-n ramă,
Cu ochii mei, cu ochii dintâi — si simt pe piept 
Cum giulgiul amintirii se lasă — si, destept, 
Privesc cum îl atârnă drept coviltir pe toate. 
Pe zid mai e hârtia cu flori încondeiate,
Şi pusca ruginită mi-o văd pe un dulap.
I-e frică iar — o clipă — copilului, de-un cap 
De cerb cu ochi de sticlă si coarne rămurate...

Adorm în paza unor descântece curate.