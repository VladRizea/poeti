E ceasul umbrei şi-al vremii scurte
Când soarele şi sufletul îi simţi
Că se grăbesc s-ajungă vechea curte
În zări cu plopi şi case din părinţi.

E anotimpul rodului sub seceri
Când grânele foşnesc ca sub sărut,
Când chemi în tine vaduri noi de treceri
Spre alt obraz acum necunoscut.

E anul turburat de zile-amare
În care pâclă ţi-o vei limpezi -
E ceasul scurt al umbrei lungi din care
Lumina cea din urmă te-o trezi.