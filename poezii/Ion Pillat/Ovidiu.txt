Întâia stea clipi în zare. Vântul 
Porni prin stuf cu aripă de păsări, 
Apoi stătu. Se auzi deodată 
Rostogolirea valului, departe,
Urcând mereu din partea dinspre mare — 
Când l-am zărit venind încet și singur, 
Cu capul aplecat puţin ca unul
Ce stă de mult de vorbă cu pustiul. 

Prin bălţi, în care triste păpurișuri 
Oftează lung cu șoaptă omenească, 
Vânasem toată ziua și cu pusca
Pe umăr mă-ntorceam înspre cetatea 
Ce-a fost odată Tomis și-azi e alta. 
Pe câmpul ars de toamnă al Dobrogei, 
Știam că va veni multașteptatul
Poet, ce-ţi plânge peste morţi durerea. 
Dar ochii lui, bătrâni de zeci de veacuri,
Nu m-au văzut. Sub albele lor gene 
Priveau adânc spre ţărmul unde-n noapte 
Se deslușea neptunic glasul mării. 
Atunci, din stuful ghiolului o albă 
Aripă și-a-nălţat, străină, zborul,
Şi lebăda sălbatică, în taina 
Acestui cer, prin stelele de toamnă, 
S-a legănat o clipă, ca ţinută
De tremurate fire de-ntuneric; 
Apoi s-a dus ţipând atât de jalnic 
Că vântul speriat s-a strâns în baltă, 
Şi sufletul în mine, când pe zare
A lunecat cu aripe întinse
În noapte, spre o ţară de lumină 
Cu soare cald sub care cresc coloane 
Ce-și înfloresc zăpada cu acantă.

Pierise zborul alb în umbră. Pasul 
Meu singur stânjenea singurătatea. 
Un far clipi departe. Dinspre mare 
Sirena unui vas mugi să plece.
În gara din Palas locomotive
Rar pufăiau. Un tren trecu în goană. 
Pe stepa înnoptată uruirea 
Vagoanelor se stinse. Numai marea 
Rămase să-și ridice glasul antic,
Sub zodiile toamnei, numai marea.