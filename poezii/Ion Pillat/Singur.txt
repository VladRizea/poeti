Limpede suflet, turbure sânge al meu
Cum puteţi oare trăi împreună?
Gemeni din naştere, duşmani mereu, 
Duhul şi lutul pieziş vi se-adună.
Cum puteţi vajnic pe moarte-ncleştaţi
Ţine această strângere stranie?
Taci şi te miră — poate sunt fraţi!
Înfricoşată taină şi danie.
Turbure sânge, unde mă duci?
Valuri de neguri, blestem, otravă!
Limpede suflet: cântec de cuci, 
Râs de copil, lumină suavă!
Veşnică navă, vamă de-o zi, 
La ţărm peste vreme cine v-aşteaptă?
Sânge şi suflet, cine-o primi
Strâmba osândă, cumpăna dreaptă?