Vrei să vii puţin
Numai până-n câmp?
Stelele mi-l ţin,
Cornul lunii strâmb.

Vrei să uiţi un pic
Inima ce-o porţi?
Strânge-ţi-o în plic
Cu zâmbiri şi morţi.

Vrei să-mi dai în schimb
Lutul până-n zori?
Dorul tău îl plimb
Pe cărări surori.

Vrei să-l port stăpân
Prin vârtejuri sus?
Lasă-mi-l pe mâni,
De căpăstru dus.
*
Lasă-mi-te lasă
Dacă mai vrei tu,
Tânăra mireasă
Cine te făcu?

De mai crede-n mine
Roşul tău sărut,
Patimă din vine
Cine ţi-a păscut?

Vineţi ochi ca pruna,
Ochi cu negre pungi.
Pântec cum e luna
Printre ramuri lungi
Braţe reci ca şerpii
Lunecând pe prund,
 Şi în floarea ierbii
Scutul tău rotund.

Lasă-mi-te lasă
Peste pieptul meu,
Viţă mlădioasă,
Rod cu bobul greu.
De mai crede-n mine
Părul tău de tuci,
Zumzăie albine
Viersuri, de-l usuci.
*
Apa de izvor
Ia-mi-o din urcioare
Şi să-mi dai şi tu,
Adiind răcoare,
Cerul cu prigori
În apus de soare.

Ţi-am cules frunziş,
Mlada de răchită;
Dăruie-mi şi tu
Pace amurgită
Rază pe furiş
Prutului tivită.