Pe marginea fântânii şi-a odihnit, amforă,
Cu sânul mic şi tare, cu braţul gol, Biblis.
Nevinovat priveşte cu ochiul ei deschis,
Cu-aceeaşi limpezime de rază, tuturora.

Dar aplecată-şi vede, zâmbind în apă, sora.
Mirată de mândreţea-i, un zâmbet i-a trimis.
Lumina se răsfrânge pe faţa-amândurora,
Dar oglindirea-i vie şi fata e un vis.

Pe marginea fântânii iubirea izvorât-a,
Plăpândă şi străină, în pieptul lui Biblis -
Dar tu, ca jertfă ad-o, în zori, lui Afrodita

Mioara cea mai dulce şi mielul cel mai drag,
Păstorule cu glugă şi fluier lung de fag,
Ferită să rămână de dorul lui Narcis.