În plin azur cresc negri chiparoşii
Sus pe colină-n albul cimitir:
Cu rădăcina-n moarte stau setoşii,
Sorbind lumina fără de umbriri.

Sub piatra ce ne-acoperă strămoşii
Încheagă glia vaste înrudiri;
Tot sângeră-n tulpini rășine roşii
Şi râvne vechi înalţă nemuriri.

Nu-i văd tremurătorii plopi, nici ulmii
Păstorilor, nici sălciile ce plâng,
Şi unde e stejarul, strajă culmii?

Cireşii au rămas să ne-nţeleagă,
Ei ce-n azur fuiorul sfânt şi-l frâng
Şi, drepţi şi duri, de morţi adânc se leagă.