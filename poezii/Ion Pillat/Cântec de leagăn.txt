Dormi, dormi, să te-adorm ți-am adus
Fluturii, frunzele, florile
Și norii tiviți de apus
Ce zboară pe sus,


Serile, stelele, zorile,
Să dormi ți-am adus,
Ți-am adus.
Dormi, dormi, să te-adorm ți-au șoptit
Grâul, pârâul și râul
Și moara cu glas adumbrit
De vânt potolit,
Grangurii, graurii, greierii,
Să dormi ți-au șoptit,
Ți-au șoptit.
Dormi, dormi, să te-adorm ți-au atins
Umărul umbrele, undele
Sărutul lor ochii ți-a stins,
Pe pernă au nins
Visele, vrerile, verile
Și somnul te-a prins,
Mi te-a prins.