Asfaltul bolboroseşte beat pe trotuare
conjugat cu tălpi de gheta la soare.
Ar fi ridicol să te poţi gîndi la altceva decît la război.
Acuma trebuiesc oameni puternici, care de asalt, păpuşoi,
nu aparate de cusut cuvintele în gînd.
(Au mers prin oraş sirenele nechezînd 
ca nişte cai după mînz)
Sunt sigur că-n pămînt copacii şi-au mîncat rădăcinile de ieri de la prînz ...

Interesant e numai un cîntec, Wolfram ...

Uneori tramvaiele plictisite se uită pe geam –
cerul fumează, soarele e moale şi greu
iar cînd trec prin staţie tramvaiele, sîrmele dau din cap la Dumnezeu.

Este atîta praf, sunt atîtea lucruri triste lîngă noi,
c-ar fi ridicol să te gîndeşti la altceva decît la război.