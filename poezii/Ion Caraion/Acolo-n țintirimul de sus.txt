acolo-n țintirimul de sus echinocțiul a aprins lumânări 
fiecare stea arde câte o vreme 
apoi se stinge 
vine în vizită pustnicul cu lămpașe
se-apleacă, le-nvie, ceartă vântul,
vin copiii, aruncă unu-n altul c-o minge
(poate pământul)
și noaptea scoate pe ascuns din buzunar
alte corăbii, altă mare, alt păsărar
tot așa de singur ca mine,
în fine altă lume cu un luuuung, lung, lung viitor
pe care n-a pariat nimeni