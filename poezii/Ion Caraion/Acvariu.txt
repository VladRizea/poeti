A plecat pe ea – răsfrântă – 
i-ascultam gândul cum cântă.
Fiecare-avea o pată: 
unii-n gând, alții de plată.
În seara-aceea peștele cu barbă 
s-a răzimat de doctor și de iarbă.
Iernilor cu țuică și pisici, 
risipite-n vorbe mici, 
transparențe (nu ecouri) 
lipi ritmul de tablouri.
Iar din adâncul mării, o girafă 
le fractura melancolia castă, 
talentelor cu nasturii la ceafă, 
din care timpul picură-n nevastă.
Ca mărgelele de șarpe, 
gândul umed curge, soarbe.
De țeapănă-ntre două șolduri slabe 
(când lenea linge soarele pe labe) 
nevasta dudului de la amiază 
dormea simțind cum gâștele-o visează – 
între castani și ploaie... și bobocii 
îi rod prin somn brizbizurile vocii.

Și doctorul pe gang, dintr-o siringă 
privi la peștele care-o să ningă...