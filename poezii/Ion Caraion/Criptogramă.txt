Va veni o zi în care știu 
c-am să fug de mine, și-am să tac, 
n-am să pot iubito, să mai scriu 
nici de viață, nici pentru copac.

Fruntea care suie din fântână 
ori se-apleacă noaptea peste carte 
va rămâne-n noapte… O, ce mână 
stranie ca zâmbetul de moarte.

Anii tu adună-mi-i și ascunde-i 
peste-aurore-într-o cutie. 
Cine știe noaptea ta pe unde-i, 
tinerețe dragă, cine știe…

Va veni o zi și-n urmă alta 
limpezită-n suflet cum e naiul, 
scoarța scumpă o să-și frângă dalta 
și-o să-și uite lemnul, putregaiul.

Pentru diminețile solemne, 
pentru tusea noastră-n diagramă, 
cântecul acela fără semne 
și tristețea asta-n panoramă…