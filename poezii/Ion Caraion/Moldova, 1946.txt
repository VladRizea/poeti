Cu fața goală, cu trupul gol,
Moldova călătorește-n vagon și pe jos…
cerul sumbru; corbii lacomi; 
osul intră prin os. 

Îngheață-n noiembrie. Fierbem țoale, 
zeamă le dăm copiilor, zoi.
Grâul adus de țărani în spinare, 
soldații-l confiscă – Țin la noi!

Joasă, aleargă printre șine 
o siluetă. Se apropie. Trece.
Apoi alta. Trântă. Auzim: 
Măi, băiete…eu am făcut războiul din ′916.

Țipete: 
– I l-au luat!
Câțiva tușesc.
Bărăganul e pânza aceasta de plumb
Din omul care s-a aruncat sub roate, 
aburesc măruntaiele printre grăunți de porumb. 

………………………………………………………….

Când s-o îngheța pământul din Ciulnița 
pe lângă traverse putrede, la primăvară, 
au să-i pască bobocii verzi, inima 
rămasă în viscol, la gară.