De la marea de smaralde 
pân′ la marginea genunii 
între unii și niciunii – 
numai sâni și coapse calde.

Flăcările stepei mușcă 
(pui de viperă ori vulpe) 
când din țeastă, când din pulpe.
Viața moțăie-ntr-o cușcă.

Este tot ce mai rămâne: 
somnul spânzurând pe fețe.
Peste-aceste lunci bătrâne, 
ne-am iubit în tinerețe.

Și-o să spunem – E tăcerea 
cea din urmă care-ncepe 
din sertarul gol și de pe 
zidul ce și-a spus părerea.

Bâiguielilor suave, 
le-au ținut de-urât adese 
muștele-n buchete dese 
lâncezind pe malacoave.

Tot ce-am mai putut culege, 
dintr-un ins bătut de vânturi, 
cușca asta de toiege 
de la margini de pământuri.

O! și pare-atât de tristă 
strada cu ruinele 
că doar rar găinile 
mai trec morții în revistă.

Și-o să spunem – E iubirea 
cea de dincolo de viață.
Totdeauna-n sine firea 
crește-n taină-n cotineață.

Oglindiți în valuri fagii 
amintesc la tâmple nordul.
Și-o să spunem – E fiordul 
ultimelor mari miragii.

Braț la braț (ciudat monom) 
peste-aceste lunci bătrâne 
– iată tot ce mai rămâne 
dintr-o viață, dintr-un om…

Și-o să spunem – E visarea 
celor pentru care visul, 
c-un pumnal cât paradisul, 
deschidea uitării, marea.

Zvăpăiate săruri lasă 
undelor pe țărm și stepa – 
nfiorând pierdutul șlep a 
coborât… Coboară, mireasă!

Scump colan de-aripe calde, 
tu-mprimăvărată rană, 
să fii fata mea morgană 
de la marea de smaralde.