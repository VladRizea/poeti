Atâta frunzărie de aur și meduze 
întârziată-n carnea bacantelor la hanuri…
Ne-au răgușit bețiile pe buze 
și sângele în căni de porțelanuri.

Îmbrățișare limpede-n heralde 
funingini scuturate și imbolduri – 
nu ne mai știe vremea, plâng la șolduri 
arhipelaguri mimice și calde.

Deliciul de opiu și comă 
alunecă-n porfir de coapsă brună, 
o strălucire reavănă cu-aromă 
de piersici pârguite și de prună.

S-au dezbrăcat aici zăpezile în goluri 
fierbinți, cu jurubițe moi și-agreste 
ne bâjbâie iubirea prin alcooluri 
și viață nu-i și ziuă nu mai este.