Sub zări otrăvite – ascultă 
imensele ceruri barbare, 
adultă e ceața pe vârfuri 
și aerul din turnuri e tare.

Pământuri bolnave separă 
aici, două regnuri streine; 
afară pe ziduri cresc mușiți – 
altădată mirosea a saline.

Pereții se-astupă, de ploaie 
prin sângele nostru-au plecat 
convoaie de reptile ca s-anunțe 
difuza ieșire din leat.

Un ev nou de cancer decide.
Sub nopți cu văzduh inundat
livide, pornind către Tropic, 
păsări de țiglă au venit, au țipat…

Iar ochii-n orbită cu licărul șters 
când ies dimineața în parc să se certe, 
din mers și din mână în mână, pe haine le cresc 
butoniere și flori și coperte.

Ca-n nopți subpolare, altădată 
fețele au bârne și riduri, 
odată aici erau triburi și clanuri – 
acum ies febre, care ard toamna pe ziduri.