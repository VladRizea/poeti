A sădi un copac și-i de-ajuns 
dacă sămânța lui prididește muntele
Tu codru de mâine-ai răspuns
Tu visterie de frunze-apuseși 
fără lupte
Amin 

O odaie de lut umblător. Ce abrupte 
prăpăstii Ce deși 
curpeni... Și neguri astupă 
luminii fereastra 
Înainte 
sau după furtună

Tu lună 
tu lună 
cu mâl și cireși 
de venin...

Încă puțin 
prund Încă puțină mirare
Nimeni nu-i mai știe umbra și undele 
râului care 
suna pe-aici altădată

Norii-n toiag de uncheși
Caprele cu ascuțite copite 
O pată 
care mișcă sterpele, scundele 
pietre. O mie de ecouri deodată.

O mie de abrupte 
stări Intri Ieși 
din labirintele tăcerii corupte