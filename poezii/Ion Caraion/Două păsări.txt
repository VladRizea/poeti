Cât gămălia de chibrit, 
în sertarele ei – liniștea poartă 
(împăiată grăbit) 
o pasăre moartă.
S-a întâlnit un nor cu alt nor.
Cerul coboară ușor 
ascuzându-se-n iarba lui aspră sau oricum 
o fi iarba cerului... Micii 
visează. M-aplec sau alunecă un fulger știut 
către sudul femeii

A trecut
Încă o zi...

Nimeni n-auzi 
plânsul aceluia. Natura e calmă, 
doar că are vată-n urechi.

O altă pasăre-mi ciugulește din palmă 
sânge și litere vechi.