Călătorie înainte de zori, 
din ce cântec mă dori?

Vezi, o roabă c-un rob...
Mai jos nu puteam să mă-ngrop.

Dintr-un par, 
ies furnici de chihlimbar.

Minți, inimă, minți!
Sunt țurloaie și dinți.

Arătătorul de gumă 
al omidei se-afumă.

Bună seară,Belzebut!
Sala pute, domnii put.

Sorii umblă prin băltoace
Ploii-i arde să se joace.

Să se joace? Da′ de unde!
n-are ochii und′ și-ascunde,

n-are plânsul unde-și plânge.
Cântecul înnoată-n sânge.

Circe râde la Saturn.
Împietrit acolo-n turn, 

timpul doarme: o statuie 
de eter, bătută-n cuie...