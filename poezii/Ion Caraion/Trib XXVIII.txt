Soarele din coarne-apune 
într-un fel de rugăciune.

Toamnele pretutindeni au fost ieftine.
Aerul începe să se pieptene.

Filozofii lăuntrici ai lor 
întristează puțin cositor.

Din pălăria grădinăresei iese-o plătică: 
melcii o simt și-o ridică. 

De inima asta mi-i ciudă: 
că aude ce nu vrea să-audă.

Pălăria e plină de noapte 
și de epoci. Foarte coapte.

Filozofi… Dar fiecare 
cu câte un corn la umbră și unul la soare.

O! – n loc de timp… O! – n loc de goarne… 
grădinărese și coarne 

aleargă prin parc. Dar plătica 
e acum în eden cu bunica.

La mijloc de rău și bine, 
dau mâncare la albine.