silueta copacilor care secase – 
aerodromul ca un trup cadaveric – 
ne părăsește timpul, iubita mea…aerodromul 
ca un trup de schele și de vase 
ruginite, comentate, curioase 
prin stomacul vremii întuneric 
întuneric alb și verzi băltoace.
curios de-un vânt ce-a stat, săracul 
toamna când mă desfrunzește pomul 
vara când vin fluturi să mă-nbrace 
și mă plimbă-n lectici fastuoase
(comentariu factice, sagace 
amurgul profund) 
iar în loc de mort îmbracă lacul
într-o purpură de falii și de prund
și în loc de ploi, un vraf de oase
și în loc de lac, un șold rotund 
cu profunde umbre și abace – 
vara când pădurile-s buimace 
curios, de fasturi, un om scund 
cine știe cum din altă viață 
se-abătea din drum să-mi bată-n ușă 
c-un creion de aer ori cenușă 
ca un țigaret rămas în ceață 

tresărea un pom, murea și pomul 
cadaveric timp – aerodromul
și-apoi, singur, avionu-n seară 
(un copac-fantomă plin de borți) 
se ducea să zboare peste morți 
și-apăreau strigoii pe la porți 
și părea pământul o țigară 
pe care- fuma apocalipsul 
peste tibii, peste-amurguri, peste ghipsul 
marelui pustiu deplin de-afară