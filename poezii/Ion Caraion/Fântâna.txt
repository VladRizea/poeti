Din grădina cu fructe și păsări aleg adjectivele 
din adjective scot fluturi 
din fluturi – culori 
din culori, pasiuni care se cocoață pe călușei de lemn 
din călușei de lemn ies retorii și dansatoarele 
din dansatoare coboară substantive în saci, în cârji, în propozițiuni 
care c-o obsesie, care c-o abstracție, care c-un pepene 
pepenii cad pe jos 
și tot amurgul dintr-o dată, dintr-o dată 
se face verbe, adverbe, proverbe 
ca o flotă pe mare 
ca o flotă pe două mări 
plină de sculptori, de pălării și civilizații 
din care morții scot adjective 
din care vii scot adjective 
din care adjectivele scot o grădină cu fructe și cu păsări de aluminum 
și asta mă mâhnește, Horațiu.