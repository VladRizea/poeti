Cin′te-o trece, dragule, 
să-i aduci aminte: 
noi monom și-n cagule, 
lungi ca din morminte.

Ei-pătrați și țepeni 
doamne, să nu-i superi!
mici pe lângă jnepeni, 
falși lângă ienuperi.

Aerul alenele 
împroșca un zid.
Acolo-am stat și-am murit, 
viermi rozându-mi genele.

Ca-n sângele-atâtor antume, 
măruntaie de draci.
Taci, e negură, taci 
și vraiște-n lume

Lacrime cu ținte 
sorbu-le, retragu-le.
Să-i aduci o! pragule, 
cui te-o sare, – aminte.

Ei – călcâiul rece, 
borta ori nimicul, 
roți unui vehicul 
trențăros ce trece;

stinsele delire,
sorii din hârdaie,
fulgii ca o claie
de descumpănire.

Noi un pumn de oase 
albe ori de soare, 
noi – tăcerea mare, 
ei – contagioase

bălți, mocirle, șanțuri –
cin′le mai socoate?
Printre câte toate, 
noi monom și-n lanțuri.

Ei statornic vântul 
flenduros de baftă.
Poate, osământul 
noi, dar din cealaltă   

lume sau nelume, 
de-or fi mai fiind 
lumi spre care tind 
vagi năluci postume.

Noi copaci, ei surdul 
mers în noaptea goală 
simpla croncăneală 
cârpocind absurdul 

poate-al morții… poate-al vieții 
Toată săptămâna 
face semn cu mâna 
directorul ceții – 

ca spre lucru-n sine, 
sacrului balot.
Care și de cine?
râde idiot?