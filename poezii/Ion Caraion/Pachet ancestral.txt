Mitologiei de la o vreme i s-a urât
Umblă prin tărâmuri plictisitoare
O gheară de viezure O urmă de rât
(Mistreții și bursucii acelor vremi vechi…)
Dăduse-n mintea copiilor, a dat în păstrare 
tot ce avusese În vârful picioarelor, ochi și urechi,
se-apropia de cuiburi și asculta pe ascuns  
ce vorbesc păsările cu puii lor proști.
Bunica stafiilor cu bunicul fantomelor au tuns 
iarba-ntr-o noapte. Nici nu mai cunoști 
arborii, nici nu-i mai poți osebi între ei…
De la o vreme se-ntâmplă aduceri aminte și zei 
prin care bate vântul, în care nu se scrie nimic
Talmeș-balmeș toate, cale de nouă poști 
perechi-perechi paraleli-paralele 
ca luna cu soarele, ca morții-ntr-un plic 
răsturnați alandala, scroafe și stele, 
îngeri și corbi, lumi de terci cu lumi de azur, 
munții cu mările-și schimbă locu-ntre ele.
Țărm cu țărm. Contur cu contur.

Trecutu-o să revină. Mitologia a plecat.
Ne-ntoarcem în struguri, în rouă și legume.

De la o vreme se-ntâmplă dimineți fără nume
de la o vreme se-ntâmplă, însă limbile-s mute, 
păianjeni și îngeri, stele și scroafe.
Apa s-a-ncolăcit pe tija unei garoafe, 
tija se clatină, garoafa și-ascute 
(prin sângele nopții corăbii urâte) 
ca pe-un mănunchi de tăișuri, petalele. Câte?

C-a fost minciună, c-o fi adevărat 
(arborii nici nu-i mai poți osebi între ei) 
scăzuți unul câte din altul, ridicați la pătrat, 
bunicul fantomelor cu bunica stafiilor fac trei.

După o regulă-a durerii care vine-n pachet.

Nu, n-am auzit. N-am auzit… N-am să tac!
Pedepsite cu-rome, îmbătate himeric, 
păsările cu puii se servesc în oțet.
Sucit e scamatorul fugărit pe tavane 
de-o muscă de sticlă și de-un gândac.
Ai într-o mână pietre, în alta castane 
și-ntr-amândouă: drumul. Drumul duce-n întuneric.

Uite la ce e bună mișcarea: că umbli și dai 
cu capul de umbre, cu umbra de cai 
și-n preajmă e noapte și-n ea mai încape 
(de la o vreme se-ntâmplă arbori sau ape) 
altă noapte în noapte, iar tu mergi, mergi, mergi 
de la o scorbură la alta, puilor proști
– până cad moarte, până cad cloști – 
s-asculți ce spun păsările bătute cu vergi
mistice… 
Nu e mitologic? Nu-i odihnitor?

Universul răspândit pe coridor…