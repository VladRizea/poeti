Sfâșierea, pustiul, înstrăinarea 
redevenind – sus – 
dans 
după ce însemnaseră haos

Cer închegat.
Rânduire. Și?

Mă zgâria o frunză 
(nu știu) 
sau poate stihii 
se prelingeau 
în stânci

Încolo, piatra

Mai moțăie luna 
de noaptea trecută
Mi se pare neadevărat ținutul
Se mai roagă ierbi
Sau crucile potecilor

Orbitoare vârtejuri închipuite ciulini
De fapt, nisipul
De fapt: gol

Vântul va fi sec 
și fântâna ca puroiul 
de sub o plagă. Lipsește 
exact nasturele sensurilor

Trecut eliminat