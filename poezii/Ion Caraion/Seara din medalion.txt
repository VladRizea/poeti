Trageți zăvoarele, zvârliți cartușele, 
închideți toate ferestrele și toate ușile, 
tăiați dungile umbrei, dezbrăcați sufletul plin 
– c-au să intre-n ocoale toți clownii puțin.
Au să calce pe sfinți, au să-și fluture ațele 
(către miezul nopții zburaseră gâștele sălbatice și rațele).
Le era silă de tumbe, căscau lin, aveau negi pe mijloc, 
pe portar l-au întrebat de Becicherec Iștoc, 
apoi s-au culcat dezveliți...  
– Nu le atingeți brațele goale!
Poate sunt obosiți și n-au să se mai scoale...