Când ninge: un orășel de zahăr și săniuțe, în care se văd 
flaute, brebenei și ionatane. 
Când bate vântul: viața cutreieră tăcerea și potecile muntoase 
ca fețele oamenilor.
Când se-mprimăvărează: spre Culmea Frunților se-aud colonii 
romani, care au sângerat pe aici biruind întrebător. Istoria 
ardea cu cărbuni de aur...
când plouă: cu capetele descoperite, pe socluri, clasicii din 
parc sunt foarte triști.
Când veverițele își scapă ghindele și jucărioarele: cu salturi 
mortale, să-i ațâțe, ele-aruncă în domnii de piatră 
țepoase coji de jir, unind statuile cu fagii – sub o schemă 
de soare.
Și-atunci, dintr-o dată, rupți de veri și ierni, clasicii, 
pe ploaie, sunt moderni ca buzele țuguiate ale unor oameni de 
zăpadă, din care ciugulesc păsările de sârmă aduse de olteni 
de la târg.

Și de jur împrejur sunt peșteri.