Voi pleca din viață făr′ să sufăr 
c-am lăsat vre-o bucurie-n urmă.
Cum deșerți un cufăr în alt cufăr 
dezgustat că drumul nu se curmă.

Am fost morsă, viezure, prigoare.
Galaxii bătrâne zeu m-avură.
Mă cobor din stihii ori din soare – 
când un despot, când o târâtură.

Asuprit mi-i gândul totdeauna, 
din atât noian de ipostaze, 
că s-a deghizat în gâde luna 
și-mi înșiră oasele pe raze.

Peștere de mucegai și sânge, 
cui tot plângeți, care-odinioară 
mi-ați oprit visarea de-a mai plânge 
și-aluatul inimii să doară? 

Poate-n ironia cea mai nouă 
flegmele de azi pietrificate 
ori să-mi pară-n cernerea de rouă 
cine știe – crini ori nestemate.

N-o s-arate stranie nici halta, 
nici zbanghiu luntrașul ce m-așteaptă.
Ca dintr-o odaie goală-n alta, 
voi intra în moarte câte-o treaptă.

Coborând ușor, ca nici să-mi vadă 
trecătorii urma de sandală, 
mă voi pomeni-ntr-o altă stradă 
tot așa de veche, de banală.

Tot atât de tristă va fi fața 
dinăuntru-a lucrurilor toate.
Sub copacii lubrici din cetate, 
nopții-o să-i urmeze dimineața.

Agățat prin conciuri și răstoace, 
dormitând pe ramuri ca o curcă, 
am avut cu oamenii de-a face 
și-amintirea asta mă încurcă.

Dromader la circ, maimuță-n parcuri, 
mi-au legat de coadă tinichele.
Mă ocheau cu praștii ori cu arcuri 
și-ntr-o noapte, cățărat pe schele, 

devenii strămoșul omenirii 
– o insectă mârșavă și goală, 
despletindu-i lumii trandafirii…
Ce marasm și câtă plictiseală!

Dezgustat că drumul nu se curmă, 
fără sens și fără să mai sufăr, 
mă despart de viață ca de-o turmă – 
cum deșerți un cufăr în alt cufăr.