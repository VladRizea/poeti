Delira femeia din oglindă 
și-a zvârlit un om cu frunze-n lună.
Vorbele acestea unde pleacă 
e atâta mâl și mătrăgună.

Sub aceleași ceruri fără glorii
hoinărim de-o viață… Disperare.
Stai cu mine, doamnă, suntem singuri 
și se-aude-orașu-n depărtare..

A cui mână, mâna din fereastră?
Strigă-mi cine anii, care trântă?
Ce-am iubit iubește-acum un altul, 
eu rămân nebunl care cântă.

Jocuri stranii, umbrele-nșelării 
țopăie – nebunele – pe case.
Te-am iubit cu dragostea mea întreagă 
și cu toate nopțile frumoase.

S-or fi-ntors luminile-n orașe 
ori i-era de tine dor luminii, 
că s-au scuturat înalt pe streșini 
(ca-ntr-un vis cu brume) mădălinii.

Nu murea un om, altfel se moare; 
dar mi-a fost urăt în noaptea-aceea.
Stelele cădeau ca niște frunze, 
înnegrind văzduhul și aleea.

Părăsit de toți pe totdeauna, 
te-am strigat din cețuri și din șoapte.
Stai cu mine, doamnă, suntem singuri 
și-nfloresc pădurile în noapte.

Vorbele acestea unde pleacă e
 atât eter și-atâta soare…
Lasă grâul liber să te-mbete 
și bâtlanii inima să-ți care!

Heleștaie negre mă încarcă 
de trecut. Sub ceruri fără glorii, 
numai tu, durere, umbră-a florii, 
ne rămâi statornică și pură.