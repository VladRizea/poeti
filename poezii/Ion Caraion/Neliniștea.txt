Cocorii nu-ndeamnă 
și bruma nu-ntreabă.
Așterne-te, toamnă, 
difuză podoabă.

Pe lacuri de smoală 
cu coapse pietroase 
din pulpa domoală-a 
poroaselor oase, 

ies movi scarabeți, 
râd putrede sucuri – 
femei și bureți 
zidite în lucruri.

Ah! clipa s-adoarmă 
ai vrea-o în tine, 
vioară sau armă, 
bandaj ori ciorchine.

Prin timpi, ori durate, 
își plescăie lobii 
panouri buzate 
și fonfăie plopii

și nimeni, și singuri
pe uliți – enunțuri –
cu ghetele: linguri
culcate sub zgrunțuri

de-angoase, de șerpi,
acestei destule 
(de ritmi euterpi 
descriind libelule)

seci mucegăiri
mult uluitoare: 
– nalți miri calomfiri
la stearpa eroare…

Prin seri, prin lucerne 
dorm greu și visează 
coropișniți eterne-n 
extaze de groază.

Coclite-n lucarne 
cad fumuri și cad 
rar nouri, ca-n pat 
ienuperi cu coarne.
′
Vai, tânără-i jalea 
acestui paharnic, 
dar totul din cale-n 
afar′ de zadarnic.

Tulpinei subțiri, 
azbestului mut, 
noi – gemeni și miri 
apuși lângă scut 

le suntem; – și-apoi 
neslobode steble, 
zvârlite-n roi 
noianuri de greble.

Ecouri și numeni 
pe bolți conabii, 
cu arborii rumeni 
de rouri târzii.

Navighează-n legende 
– ridicol spectacol – 
cu cerbi de miracol, 
cu păsări, cu blende, 

groși vulturi de fontă, 
acelorași ghioluri 
dând ronde ocoluri 
sub stea vagabondă.

Și-arcuind peste funii 
penumbre sau alte 
chimvale înalte 
ca bețele lunii,

cu flăcări de mână 
– ntr-o sumbră amploare, 
cad peste fântână 
coropișniți de soare, 

și nimeni, și singuri, 
apatici – prin case, 
cu-angoasele: linguri 
putrezind maiestoase, 

sub streașina vieții; 
nu-n vise, ci-n strângeri 
de gât, pe pereții 
cu prelegeri de îngeri.