Porți de fapt de margine de lume.

Cerci o mreajă-a somnului, un nor.
Părți de fulger. Părți de viitor.
O! eteruri, numere și sume 
absorbind alți nori la rândul lor…

Ce ninsori elene-arzând în zorul
Zărilor himerei – O! pleiade, 
voi veniți pe urmă precum corul
despletitelor colocvii statuare,
într-un fel de vid necumsecade.

(Forme… forme-n care se decade)
… într-un fel substanțial de clare 
linii de efect ori de femeie ce-au deschis 
periplul și-l încheie.

Cetluind cu foșnete uitarea 
(tragic personajul mogâldeața) 
voi veniți pe urmă, sunteți marea.
Și nisipul veșnic. Ați fost gheața.

Ca dintr-o eroare-n alta munții
Sciției – metaforă cu-absențe 
mă străbat din dreptu-n dreptul frunții 
(tragic personaj de rege-n zdrențe). 

Pantomimă-a arborilor vieții 
presărând cu sâmburi dimineața.
Amfiteatru încă, sub nămeții dezbrăcării-n temple
Sau paiața.

Sau podișul împărat și scamator
Sau o gheară dulce de herete.
Sau încolăcindu-se ușor, 
șerpi de foc – 
O, pulberi…O! planete, 

adunări tăcere! Dădum pinteni 
veacurilor. Tobe călătoare.
Bice reci de sânge pretutindeni
Și corăbii oarbe. Sau e soare.

Fără ca să fie. Totul fuse.
Munților, voi turme-n care ninge 
din civilizații suprapuse!
Tu, zănatic istm, îngust laringe 

îndopat cu sori. Enorme spații 
între câte lumi și câte ambiții, vai…
Un butoi pe care împărații 
călărind pe pulberi, fabule și scai, 

străbătând genune de genune, 
au sosit la țărm. Prăsiră zarvă.
Între ce nu este și ce spune, 
crește-amurgul: unica mea larvă.

Fruct frumos de marmoră, te pleacă!
Ai să fii al dălții sculptând spume.
Poate-această ceață-a fost o cracă
(Lumea curge  Curge nici o lume) 

Părți de haos – Logaritmi – Ori glume 
ce-or fi colorat cândva Olimpul 
(soarta mării-i pururi izvorul) 
voi veniți de-a-ndoasele ca timpul 
care curge-alături, care nu e – 
și plecați venind ca viitorul.

Focuri pure-ntoarse-ntr-o statuie.

O, zăpezi elene, ritmând zborul 
frizelor erorii, spume-anume, 
voi veniți pe urmă precum corul.

Porți de fapt de margine de lume.