Cerneală și singurătate. 
Alb și negru. Măcar 
atâta rămână.
Măcar timpul plecat.
Cerul rupt pe fântână.
Câmpul nearat.
Ziua sfâșiată-n cetate.
Măcar negru-i curat.
Casele, niște litere, se văd poate 
așa de albe, din pricină că-n jur 
(pe nici o lumină nu jur, 
pe nici un nenufăr) 
e-ntuneric... 
Doar pe negru, albul e clar.
Doar pe var 
negrul se vede senin.

Singurătate și venin.
Lume de-apoi.
Marele Urât. Prinți, copoi 
se-nhață unii pe alții de gât.
Marea Paloare.
Măcar timpul plecat 
n-or să mi-l mai ia înapoi.
Măcar atâta rămână.
Pe geam, pe pat: 
gheare.
Fântâni fără mână.