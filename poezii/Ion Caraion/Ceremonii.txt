Prelogică lună.
Copacul: minciună.

Nara – balaur – 
se-mbată de aur, 

de scoică de fată, 
de sânuri; se-mbată 

de coapse golane, 
de păr de codane, 

de văi, de meandre, 
de curbele tandre.

Din scurse-atmosfere: 
ovaluri și sfere.

Petreceri inverse 
de cicluri nemerse.

Pe-amare lunule – 
țestoasele scule.

Pe friptele ceruri – 
concentrice seruri.

Pe umeri – arginți 
de faze de dinți.

Prin timpi neegali – 
interdicții vasali.

Pulpe școlare 
tari, ca de sare.

Glezne simfonice: 
serii moi, conice 

– loji. Viața își saltă 
ciorapii pe baltă.

Și-un des episcop 
râde, din plop.