Din generație în generație fetele trec râul 
cu fustele ghemotoc la piept ca un al treilea sân 
țăndări se face lumina și zuruie 
frunzele-n apă ale pădurii 
prin care fiecare pasăre e-un oaspete orb 
un clopot baroc 
un mag un strugure un ibis un gong 
mut 

și iată acel timp 
cu botul de zăpadă 
și iată acea piatră 
cu seism de stele și rugăciune 

cei ce aleg o asemenea tăcere sunt în fiecare lemn genunchii 

trenul tăia liniștea ca un fierăstrău 
un copil strângea paradoxe în șapcă 
pulpele fetelor farmecă apa diafană, sădind 

pe cer un al treilea sân