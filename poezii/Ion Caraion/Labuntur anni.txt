Scamatoria intră și se pierde 
urmărită de agent, 
într-o maimuță albă, într-un cal verde 
cu mănuși de pergament

Au îmbătrânit pe hartă generalii 
cu statele lor majore opace 
care vorbeau despre războaie de când s-au născut papagalii 
și războiul tot nu se mai face.

Mă ocolesc și nu mă uit în mine
Mi-i frică de tot ce mă-nconjoară.
Sunt ca o toamnă plină de jivine 
din care una se căznește să moară.

Lumea era populată cu monștri și n-am știut.
Bolborosește-ntunericul. Aerul doare.
Aștept omul bolnav de scorbut, 
cu ochii plini de păsări migratoare.

El vine totdeauna pe la crepuscul 
și-și începe delirul. Apoi se pietrifică.
Și-n spațiul acesta minuscul, 
și-n lumea aceea mirifică.

De nu știu câți ani urăsc vorbele cu care vorbesc 
și mâncarea pe care o mănânc.

Prea multă pădure în suflet, prea multă pădure…
Peste toate cerurile, timpul își varsă leșia.
Mi-au furat tot, nu mai au ce să-mi fure.

…Ce mâini muzicale aveai, Ana-Maria, 
ce mâini pure!