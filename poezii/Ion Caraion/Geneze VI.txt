Nu-ți fă urcior din inima-mbrâncită.
Bucuria nu rămâne ca un șervet pe care 
va veni să se șteargă altul.
Portretul aerului încearcă fete-morgane;
Să descoperi oameni – asta face cât aroma 
tuturor fructelor lumii.
Turmele umplu seara apa morților.

Niciodată limita nu va cunoaște adevărul.
Cum să mă despart de mine?
Ideile se sculptează singure mergând împreună pe drum.
Sunt o mulțime de lucruri pe care trebuie să ni le 
dăm înapoi.
Nu, munții nu stau locului; apele nu stau locului.

Ci așa cum fiii urmează părinților – 
zâmbetul va urma cunoașterii. 

De jur-mprejur se învârtesc genezele: 
universuri ale presupunerii – muzicale ca materia, 
abstracte  ca enigma.
De jur-mprejur – se sfâșie și se îndrăgostesc 
și-n nimicirea lor semeață elementele 
multiplică mitul, întineresc eternitatea. 
Nemărginirea se naște continuu.
Pe malurile fluviului au ieșit zeii și turmele.

Să fim oare singurii care privim această desăvârșită 
rotire a astrelor, 
celebrându-i ciclurile, dezmierdându-i mirifica fascinație?

Spălat de ploie, grâu-i ca Hristos și cântă.

Să fim oare singurii care aud grâul?

Bodogănind veselă 
pe sub sălciile cu patimi, 
lumea se duce la târg.
Din sânul vorbei picură miresme 
și câte-o căprioară buimacă țâșnește strigată 
de trupul sufletului ei. Turmele umplu seara apa morților.

De pe prispa cu sfinți de noroi 
se ridică zăbranice. Apa copilăriei printre pești.
Cu chipul mut ca un ou de lemn, 
ascultă tăcerea care se colorează cu cucurigi.

Vița a venit de la sine.