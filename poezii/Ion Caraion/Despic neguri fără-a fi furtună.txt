Tună din senin și totuși, tună.

Acest cal ți-i – Acest cal ți-i 
corabie, leagăn, cuib, labirint.

Se așteaptă hoții unii pe alții, 
punându-și capcane și piedică.
Le-ascult valul, hoardele… Se duc 
fără astâmpăr. Vin și stau și pleacă.
Talmeș-balmeș. Brambura. Buluc.

Sânge curge. Curge și pe-o cracă 
pierdere. Se predică 
întuneric.
Putregai sau crimă?
Nu te-ntine pâclele. Se mint.
Calul meu e-un cântec zburător. 
– C-un picior de fân sau de argint, 
umblă văzduhul și timpul 
– amintirea. Mai se-mpiedică, 
mai merge mai se uită lung 
în sine… în mine… în jur. Cu schimbul.

Amândouă relele de-odată 
plouă peste noaptea anonimă 
peste frica unanimă 
prinse reciproc de beregată.

Norii însă, norii care-mpung 
tăriile-s vatra și zidul făcut 
ca o dantelă, ca un ciorap, ca un fular, 
din fel de fel de feluri de trecut 
pus între hai și hai, între iar și iar. 

Agățat de-o pasăre ce doare, 
zbor spre miezul nopții-n risipire.
Parcă e cenușa mai subțire.
Parcă vântu-acum nu mai sună.  

Cu o mână-n soare și în lună, 
cu-n picior în lumea viitoare, 
mă aplec spre rana care moare, 
ca să nască un senin ciudat.
Acest cal ți-i fagure, arcă și pat. 

Câți au fost? Câți nu mai sunt?
S-a semănat foarte mult vânt, 
ca să nu se-apropie culesul.

Se-auzea rece prin desul 
postav al tăcerii, furtuna.
Furtună.
Ce soroace-aștern în drum ștergare?
Tună din senin și totuși tună.
Poama se desprinde când e coaptă.
Să-și înfigă-n beregăți cuțitul 
unii pe-alții – hoții se așteaptă. 

Agățat de-o pasăre și-o floare,
Zbor spre-apusul nopții… E deajuns.

Pregătește marele-i răspuns, 
pomu-acela pururea mințitul. 

S-a semănat foarte mult vânt.

Calul meu e-un cântec insonor 
Cântul e-un logos și-un oracol
A nins pur pe-atâtea pur miracol
Calul meu-i un cântec și mi-l cânt

Ca un cocor bătrân rămas de cârduri 
se taie-n alte zodii viitor.
(Zvârcolire vană? Oarbe noi osârduri?)
Cântul meu e-un logos insonor.