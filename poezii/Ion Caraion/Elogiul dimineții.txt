Ca-n vechimi Kinegheros cu pumnii 
încleștat de viață și cu dinții, 
spintecat-am noaptea și-n fierbinții 
ei rărunchi turnai, așa precum ni-i 

nouă obiceiul (rouă minții 
și văzduh la gleznele columnii);
O! turnai pojar și-un fel de fum ni-i, 
ni-i asemuia pe morți cu sfinții.

Alungând solar din ochi-ți plânsu-mi, 
am dat fumu-acela la o parte 
și-a pătruns lumina în odaie.

Cineva de dincolo de moarte 
(mă-ntâlnisem iar cu tine însumi!) 
ciocăni-n fereastra de văpaie.