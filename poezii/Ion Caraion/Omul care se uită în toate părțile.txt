caut poemelor mele straie de iarnă,
fulare și cizme-mblănite
Vine frigul ca o turmă de vite, 
să se-aștearnă.

Haosul cu-ncolăceli agere 
de-apocaliptice ospețe, 
curge: lapte vânăt… Să-nghețe!
Cântece-n poziție de tragere.

Vine iarna ca o armată de ocupație.
Nu vreau să-mi găsească 
mingile și ochii-n recreație.
Fugiți, poemele mele! Pământu-i o broască.

Iarna a ocupat orașul, parașutând 
schelete. Glumeță, glumeață.
Nu mai e nimeni în viață?
Nici gând…

V-aș fi căutat eu alte sălașe
V-aș fi dus din planeta aceasta
Cegile-și clatină țeasta 
peste orașe.

Copitele frigului frig.
Nu mai vreau nimic.
Fugiți! Nu mai vreau nimic.
Pământu-i o broască de stronțiu. Care cască.
Un dric. Vaiet și vaier.
Caut poemelor mele straie de aer.