Come și urne.
Clepsidrele-adorm.
Curând or să se curme 
și zarvele și vântul.
Pe tot pământul 
nu se-aude nimic.
Rotunde castane 
pe care le stric 
din greșeală. Ating 
o piatră, un pom.
Nu, n-a fost mersul 
niciunui om.
Ning umbre pe ring.
Și umbrele-adorm.
Din muntele enorm 
ca nemișcarea, ies 
nori-pori. Universul 
recade-n eres.
Văd zei cu ghiozdane 
în drum către școală.
Urme și brume.
Planeta e goală.
Rotunde castane.
Rotunde potire.
O, lume-nelume!
Ce fericire, 
bătrâne-mpărat…
între-adevărat, 
fum în paradis.
Încă-albastru ni-s 
flotele pierdute.
Paradisul pute.
Cosmosul: un sloi 
fantastic de gheață.
Nici o bilă… nici o ață…
Dar ce? Lopătând, 
clătine-se ploi 
peste noi și vânt.
N-o mai fi pământ, 
dar va fi abis 
și-o să fie ceață.
Era un timp absurd.
Fraged paradis 
de iaurt și gheață. 
Umbrele se-agață 
de copaci, de sol, 
de soare, de prag.
Totul tot mai vag.
Totul tot mai scurt.
Greață și iaurt.
Totul tot mai gol.
Nimic nu se-aude 
pe pământu-ntreg.
Trec strigoi și trec 
(ce străine rude!)
anii prin grădina 
Mutului Contabil.
Timpu-și cară vina 
iremediabil.