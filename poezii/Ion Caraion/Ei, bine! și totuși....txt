polonia e o cerneală simpatică
polonia e un colaj de obloane
polonia e o eventualitate
polonia-i o toamnă frumoasă pe care o aleargă trecutul
polonia e un azil de noapte o trenă sentimentală
polonia e o stare de spirit
polonia-i lujerul mosorelul genunchiul pe după care
se-nfășură disperarea
șantierul de nave al mărilor altora
polonia e o mască de motel un cifru
o dinastie a durerilor
o anticărie a categoriilor un drenaj
un padoc de prooroci cu trei șolduri cu cinci ochi
polonia-i un astronom degerat pe lunetă 
polonia e o hemoragie blondă
polonia e un samovar de argint
polonia-i o foarte apropiată depărtare
polonia e o experiență neterminată
prin care doi copii umblă cu chibritele aprinse