Cozi de vulpe ridică, verzi, acum, către o divinitate a interogațiilor, 
brazii de la Corbeni până la Câmpina.
Concert al pasiunii de progres e clipa care se-aude.
Fagure amar, dulcele nopții.
Ca niște păsări ce-au ciugulit din miracol, surori povățuite de întâmplări 
să se crească între ele, vanele-stăvilar de la Vidraru 
privesc în jur și-n munți.
Acela, pare-mi-se, e un arbore. Mesteacănul.
Aceea, pare-mi-se, e o stea. Luceafărul de dimineață.
Alb înălțat, ca un sistem nervos, prin trupul cu genunchi reci 
al verdelui de martie, prelins din pini, mesteacănul pare o irealitate. 
Mi-i frică să-l strig, pentru ca să nu se prefacă în materie. Fiindcă 
în clipa aceasta 
– pe umăr cu steaua – 
el e de eter și depărtare.