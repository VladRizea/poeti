Să fi fost aceasta poate-n San-Martin
Vreme timpurie, veselă era; 
nevestica-n treburi înotând din plin, 
pasămite niște caltaboși fierbea.

Vânt din miazănoapte, rece, prin sălaș… 
și-ncepea și vântul sudic, pe-alte strune – 
„Cel zăvor la ușă, scoală-ncai de-l pune!” 
zice-atunci bărbatul – „vraiște o lași?”

– „Mâna mea-nglodată-i în atâtea trebi, 
că n-am timp și nu știu ce să mă mai fac; 
dacă de la mine-aștepți îndeosebi 
zăvorârea ușii, poți s-aștepți un veac.” 

Prinsu-s-au atunci amândoi, cu-amar 
jurământ: acel ce, deșertându-și gușa, 
va vorbi întâiul, fără-alt păs măcar, 
să se scoale-ndată și să-nchidă ușa.  

Au venit mai apoi, bâjbâind aiurea, 
din adâncul beznei, pe la cântători, 
doi drumeți prin noaptea neagră ca pădurea: 
nu zăreau nici casă, nici opaiț… Ori, 

întrebară tare, când trecură pragul: 
– „Hei, stăpânii unde-s?” Le-a răspuns doar vântul. 
Nu cumva să piardă vruna rămășagul, 
gazdele tăcură mute ca pământul.    

Oaspeții mâncară, merseră-n cămară, 
bunătăți mulțime, scoaseră din oale.
Îi venea nevestii, tot tăcând, să moară, 
dar tăcea-nainte și privea agale.

Din străini, întâiul spuse celuilalt: 
– „Măi creștine, uite, ia custura asta, 
până-i razi tu barba lui, doar dintr-un salt, 
eu m-azvârl șerpește și-i sărut nevasta!” 

– „Da, dar apă caldă, barba să i-o-nmoi, 
nu avem; de unde să luăm apă caldă?”
– „Ia din oala aia cu fierturi de soi, 
unde (pui de vodă) caltaboși se scaldă!” 

– „Cum!” sări bărbatul, clocotind năuc: 
„să-mi săruți nevasta chiar sub ochii mei, 
„opărindu-mi fața cu acest clăbuc 
„de fierturi din oală!cam drept cin′mă iei!?” 

Nevestica noastră, iute, pe călcâi, 
a țâșnit atunci, foc de jucăușă:
– „Bărbățele dragă, ai vorbit întâi, 
scoală-te de pune cel zăvor la ușă!”