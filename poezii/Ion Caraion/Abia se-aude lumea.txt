Un fel de timp ne-alungă, un fel de timp ne sare, 
pierzându-ne prin vagul suiș dintre grătare
Crezi timpul că măcar a ocolit o frunză?
aștepți privind în golul prăpastiei ori ți se 
năzare iar tărâmul halucinant…
Pornise 
tăcerea să se-arate și luna să se-ascundă 
și jivina pădurii să iasă jucăușă 
din bungete, din scorburi, din bahne și viroage 
de care-adâncu-i tulbur, de care vântul trage 
spre fundul vizuinii. Iar vizuina-i lungă.
Mahmur de-a pururi, unul – un fel de timp ne-alungă 
și altu-n prăvălirea-i de râu și glonț ne sare
Ca praștia cu două crăcane și un zgârci 
ochind prin apă vidre sau răgălii. Sau rare 
închipuiri de piatră. Intercalat bizară – 
cu cine-i scrie morții, pe-acest șirag de hârci, 
privirea ta în golul abisului?
Afară, 
de tine n-am pe nimeni. Tu nu ai fost iubita, 
eu nu am fost ulciorul ce curmă setei mersul.
Mefisto ne trimite într-un cupeu copita.
O frunză cade-n susul și-adună universul 
tăcerii. Abur soare. 
Doar vizuina-i lungă.
Ce fel de timp ne sare? Ce fel de timp ne-alungă, 
pierzându-ne prin vagul suiș dintre grătare?
Plăpânda, furioasa, albastra, amăgita…
Ca laptele. Ca seva. Ca sângele. Ca zborul.
Tu nu vei fi ulciorul. Eu nu am fost iubita.

Abia se-aude luna, cum șterge-n treacăt norul.