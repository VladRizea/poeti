Pentru cel ce conduce în noapte corăbii și trenuri 
pentru paznici barjelor împletiți ca dragonii 
pe ritmul și sevele incendiare ale faptei – 
fii liniștit eu nu voi clinti de aici 
uită-te-n gândurile noastre: nu le va părăsi nicăieri
niciodată nimeni 
fiindcă nu se pot părăsi legile firii; 
pentru buzele care vor opri zămislitorii de moarte 
pentru miezul de taină și de pâine pentru artificierii 
tradiției 
pentru pământul pentru fântâna pentru bulgării pentru 
schelete 
prin care merge sora făcătorului de oglinzi 
pentru cel nestatornic pentru lampa minerului pentru cel 
neclintit pentru pilotul 
care urcă-n așteptarea muribunzilor – 
fii sigur că nici o neîncredere nu va răni timpul; 
pentru cel ce sosește la timp din pădure 
pentru mâna medicului ca un sistem heliotropic
pentru degetele dibuind sfeșnicul surâsul ori steaua ori 
tâmpla 
pentru continuitățile pentru entuziasmul pentru tăcerea 
pentru ulcioarele 
de certitudine cu care cugetul întâmpină oamenii 
pentru frunzele care se trezesc aiurind lângă păsări 
pentru fulgul de zăpadă pentru veverițele mai roșii ca vinul 
pentru pruncii care odată cu soarele cu aerul cu zăpezile 
cu ademenirea se vor revărsa peste zodii – 
fii liniștit și ciocnește! De față sunt cei ce nu sunt.
Numai că inima lor e împodobită cu vânt 
numai că sângele lor se-ncarcă de glose 
iar vocile li se aud de departe 
și prin brazii de la miezul nopții 
trece fluxul unanimelor veghi. 

În miezul viscolelor și al duratelor când ridici paharul 
vocile celor ce nu-s aici 
alungă temerile scutură munții dezmiardă mările deschid 
legenda.
Încrede-te-n voluptățile lor de departe 
străvezii ca o ceață; 
pentru unanimele legi ale firii 
pentru cei care prorocesc surâsului și zărilor
și conduc magneziul jucăriilor esențiale 
pentru ochii care n-au să adoarmă în noaptea aceasta nici 
o clipă 
ca un fular de electroni în despletiturile anului nou 
ca niște glezne uimite 
lângă buzele lunii lângă buzele soarelui 
toată vremea vom fi împreună – 
foișor de spații care-adună în cupa lui toți strugurii luminii.
Numai că vorbele noastre vor ajunge la ei ca potecile 
fantastice acoperindu-i de dragoste și de transparențe.