Pădureț pe zări și vodă 
anotimpul meu de sodă.

Bombăne c=așa e el, 
gândul… Zgâlțâie-l nițel!

Tatuajele nopții par
Izolde de var.

Mâinile cui mă culeg?
Fără mine, nimic nu-i întreg.

Mă uit în ochii tăi goi: 
speranța va face puroi.

Berzele prin atmosferă 
duc fiole de holeră.

Mă uit în munții lui verzi: 
disperare, pe cine dezmierzi?

Trece-un înger, leit motiv, 
cu-ombilicul costeliv.

Luna-i ca o canapea – 
alții-au stat pe ea.

Nu-i adevărat, nu-s aici 
frunzelor, dihănii mici.

Apă, foc – 
silogismul echivoc.

Alung. Amin. Adun. Aleg.
Fără mine, nimeni nu-i întreg.