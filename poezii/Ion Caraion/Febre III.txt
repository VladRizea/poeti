Pisat de ploaie, pomăstit pe haturi, 
un miros șui de balegi și pișaturi 
ce urcă-n fete, aer și neveste, 
cu suliți, iute carnea să le-o-ncreste, 
pe când în largul vârstelor și-n tot 
cuprinsul fraged, mic, cu iarba-n bot, 
cum le privești (din câmp: un iceberg 
suind la deal, încet dar cu tristețe), 
ciopoarele de capre pădurețe 
își calcă laptele cu pui pe care merg.
Dogoarea nopții fierbe-n cade mari.
La drum le ies din câte-o vale seacă 
cirezi de mâl cu carnea porumbacă, 
tăiate-n curmezișuri de lăstari.
Și-n munți de tuci, pe cătina din el, 
să pască-ncep, inel după inel, 
lăptucile, omagul, azmațacii, 
pe care, încă, nu le-au smuls săracii.