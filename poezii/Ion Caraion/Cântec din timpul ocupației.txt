Ce n-aș da pentru veacul acesta, numai să se schimbe!
Cât de adâncă mi-ar fi inima, să-i pot ara cu elanuri câmpia!
Dacă ați fi simțit vreodată durerile unei armate-n retragere, 
n-ați fi arestat din nici un oraș bucuria.

Ia seama: acesta-i un lucru și asta-i o trecere.
Arcul din perete conține o pădure muzicală uitată.
Poetul a plecat la vânătoare cu câinii, 
rătăciți – ca o cale ferată.

Ce bun lucru: să-ți dai seama!
În Camera Comunelor s-a discutat despre De Gaulle, 
mâine vor veni ziarele interzise din Elveția, 
pe care le vom citi, în timpul bombardamentelor, 
la subsol.

Aud că e foamete-n Franța, și-aud 
că Pierre Drieu la Rochelle s-a întors la Paris.
Ce legătură are asta cu Franța?

Pe malurile Loarei, mult mai departe – presimt 
cerurile care n-au să mai fâlfâie niciodată la geamul închis.

Cerurile n-au să mai râdă… De acuma 
inima Franței adâncă și bună 
va călători clandestin peste graniți 
sub liniștea ucisă de lună.

Se așteaptă exodul din Nord 
cu oameni streini, ieșiți din păduri.
Paul Eluard n-a mai scris, 
două mii de emigranți au străbătut Oceanul, 
din Pirinei se aud focuri de armă și au fost executări.

Vă întreb: unde e libertatea pentru care au ars orașele 
și unde sunt bucuriile, pentru care 
copiii noștri carbonizați au înmulțit hoiturile războiului?

Nicăieri n-a durut tăcerea mai negru, 
nicăieri n-a fost mai mare singurătatea decât aici.
Ochii vorbesc întunecați despre pace, 
parcă ar vorbi despre eroii din cărțile lui Sienkiewicz.

Vă-ntreb: unde e libertatea pentru care au ars orașele?

Mesageri necunoscuți au adus vești din Tunis: foametea domnește-n Franța; ziarele anunță:
„Trei ofițeri germani au fost împușcați la Paris”.

Ce lucru bun: să-ți dai seama!

Vor veni ploi mari să inunde orașele, 
va veni seceta galbenă să usuce grădinile, 
vor arde din temelii casele, copacii 
printre cari au năvălit armate de oameni străini.
Și numai inima Franței amenințătoare, 
numai inima Franței adâncă și bună 
va călători clandestin peste graniți 
sub liniștea albă de soare ca nopțile albe de lună.