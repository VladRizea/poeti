Prin toate țările prin care am mers, 
numele tău șters – 
cu fel de fel de cârpe ori bureți.
Unde să mă-ndrept? Cine-a mai păstrat 
în paltinii beți 
de soare (ce păcat!) 
care și el se usucă, 
urmă de-a ta? Nici muscă 
Nici țânțar Nici ins 
Toamna acolo-n carlingă 
ți-o fi noapte ori frig 
Nu, întunericul n-a învins 
și n-o să învingă, 
deși are și el ademenirile lui
Dar vântul silhui prin care te strig
Dar ceața, dezgustul și sila
Dar nepăsarea în strat cenușiu 
își lăbărțează prăsila 

Calcă urâtul prin lume buimac

La noapte – ce să fac? – 
fie ce-o fi (de n-o ieși rău) 
încep să scriu, să rescriu, 
peste numele șters, numele tău – 

poate nu e târziu

Treci prin orașele din care plec eu 
să vezi ce se-ntâmplă
Va ninge mereu!

Tu ești eternul clandestin

Alte și alte nopți vin 

Dar între ele e ziuă! Doamne, dă cep 
alcoolului acela 
cu flacăra-n voie
Dă bici hergheliei de ape

La noapte încep
La noapte nacela 
mea pleacă pe mare-n căutarea lui Noe

Tu fii pe aproape
Nu vreau să te înec, 
sări înăuntru, dacă abisul se cască

De la umbrele-n teatru la teatrul cu mască 
(să nu-ți fie frică) 
de pe malul Iudeii la malul cel grec 
(saltul sublim) 
depărtarea-i aceeași: niciuna adică

Sări înăuntru și-o să plutim