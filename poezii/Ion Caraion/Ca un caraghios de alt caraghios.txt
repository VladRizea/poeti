Ca un caraghios de alt caraghios, amiaza dulce se răsfață, 
râde timpu-ntors pe dos de timpu-ntors pe față 
și de ele-amândouă strașnic râde-ntr-ascunsele 
altcineva de pe creanga din susul copacului.
Zdruncină cotinețele și palatele, vârcolacul.
De asprele-i zale, tot nepătrunsele, 
corabia lumii se clatină-al dracului!
Și deodată-ncepe a râde și copacul, 
și oceanul încă umed, și amiaza încă dulce 
Și metropola adună viforul, frunzele, 
să le-astâmpere, să le numere, să le culce.