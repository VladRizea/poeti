O scamă care cade pe turnul de flaute 
ne prăbușește în cer 
într-o zi se-ntoarce fiul risipitor 
nebuna se bucură că sperie soldații 
și-ncepe înmulțirea inversă 
cu soldații pe buze cu buzele pe tibii 
în bastonul ca un dinte 
apoi visătoare își piaptănă cruciadele 
și cântă în ladă 
cu părul jilav de gloanțe ori de dulapuri 

un manechin care plânge 
o vorbă care gâdilă 
din palmele bâlbâiților ciugulește ploaia 
un timp fără nasturi 
un fular peste manechin 
savantul își cumpără hazardul 
turnul se-nclină puțin 
bubuind sub punga de dulciuri 
nebuna a ieșit din oglindă 
e singură-n casă face-nmulțirea și culege furnici 
în amintirea savantului de pe turnul cu flaute 
care se desface într-o spumă gălbuie 
ca plopii-n aprilie sau ca oglinzile