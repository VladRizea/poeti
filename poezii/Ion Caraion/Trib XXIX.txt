Primăvara e o vită nervoasă pe care o vor bâzâi muștele 
primăvara neagră desfrânându-se peste balamucul de ape 
savantul fără creier care-nvârtea planeta 
sumarul de urină și de melancolie 
orice clipă avertizează clipa ce-o succede 
piciorul ferm al fetei ca pliscul unui uliu 
poetul care descoperă sticle de lampă 

cuvintele fac gimnastică
peruca de salcâmi înapoind alarmă
parcele pentru nașteri și pentru sinucideri
fălcile înfipte-n vâsle ca să alunge perșii
țăranul prost și tandru care-a știut atâtea

cuvintele nu mai fac gimnastică

meșe pentru figuranții erorii cositoriți și încă
o voce care-n somnul copiilor țopăie
cuțite-împotriva laptelui a pâinii a luminii și a fructelor
ape-satâre, ape bandiți
dând din copite – dinții și ouăle presimțirii
viclene și mincinoase:
ce știu nu spun – ce spun nu știu
Aveți niște explicații la mine!