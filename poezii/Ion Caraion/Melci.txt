Decorând singurătatea cu argint 
sihaștrii-și înalță telescoapele 
veniți să v-alint, veniți să v-alint, 
submarine de sub care s-au retras apele.

cine v-a părăsit, cine v-a lăsat pe uscat, 
mistere mărunte – 
și-acum a plecat, și-acum a plecat?

timpul s-a umplut de zei ca un munte 
și de sertare.

începe apa de-apoi, 
cerbi fără picioare cu cimitirul la voi, 
cerbi fără picioare.

și-n fiecare sertar va-nnebuni un împărat 
cu casa-n spinare...