Primăveri... Toamne...
Polare zăpezi rebele...
Întotdeauna am venit la gară, Doamne, 
mai devreme decât pleca trenul.
Și te-am așteptat la toate trenurile vieții mele, 
să te-ntâmpin.
Mă vedeau cum bat câmpii-n 
zadar – copiii, acarii, vântu′ limbut.
Tu n-ai venit. Sau ai trecut 
fără să cobori.
Habar n-am în care tren ai fost ori 
unde și la ce ti-i fi dus...  
Câte lumi n-au răsărit... Câte n-au apus, 
până să-nsereze de tot și timpul să se termine și să se facă urât!
Acuma, că-i așa de târziu încât 
nu va mai trece nici un tren și nu va mai nici un an, 
mi-nchipui c-ai fost în fiecare din ele 
însă erai obosit ca un elan
pe care-l fugăresc la pol haita de iele 
și spaima și frigul,
că ațipiseși, că visai și de aceea
n-ai mai apărut la geam, n-ai mai coborât
n-ai mai pus pe nimeni de pază la digul
dintre mocirlă și stele
dintre urât și urât

Cum își așteaptă femeia 
iubitul din războaie, 
te-am așteptat la toate trenurile vieții mele – 
în soare, în ploaie, 
până m-am destrămat...
Însă tu n-ai mai găsit semnul, aleea 
(Nici adevărul nu-i adevărat), 
dramul de drum 
pe care-apucând să dai de timpu-ntâlnirii.
Ca strigoii mitologicei Asirii, 
îi fi călătorind și-acum 
prin cine știe ce năprasnice ierni ori toamne,
prin cine știe ce vraiște, ce vreme, ce putred, ce tină.

Trezește-te, Doamne, 
să n-ajungi în țară străină!