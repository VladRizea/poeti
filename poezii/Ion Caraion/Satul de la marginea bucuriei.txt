Zăpezile călătoreau leneșe 
ca la-nceputul genezii.
M-am născut într-un sat ca o bubă, 
sub munții amiezii.

Între cer și pădure, 
satul sta ca o bubă.
Au venit ploile din protoistorie
pe urmă, să-l rupă.

Scuipătoare și-omidă, 
mai apoi cunoscu burgul.
O tăcere lichidă  
tonifică amurgul.

Înfrăgezea durerea și umilea în mine 
zăpezile pure.
Satul de la marginea bucuriei 
a rămas în pădure.