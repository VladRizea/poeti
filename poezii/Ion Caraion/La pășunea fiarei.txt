… când ploua cu vrăbii prin ferestre 
și-adormeai, să uiți cum trec pitici 
peste somnul morților și peste 
traiul nostru de reptile mici.

Găuriți de vânt, vâsleau în susul 
lacrimii și-n zbor prelins de tuse 
munții-adânci pe care-abia-i trecuse, 
ca pe-un pom de cârtițe, apusul.

Mă uitam la mine mut ca la o 
prăfuită tolbă cu blazon 
lângă umbra de pe lampion 
și-mi spuneam: Ce arbor de cacao…

Cocaina primului lăstun 
se cojea-n pustie – caligramă.
Giuvaier la gât ori ban de-aramă,
 unde-i musca țețe să mi-o pun 

cicatrice rară la ureche?
Și de da cu negură prin oameni, 
nici tu, dor, n-aveai cui să mai sameni, 
hăituit de-atâtea mii de leghe.

Ce-mi spuneam (și câte nu mi-am spus…) 
îmi uitai… La ce să le mai știu?
Prin odaia mea, ca un Iisus, 
maldărul de ploi liliachiu  

ciuruia prin grădini și unghere,
tesluind c-o noapte minerală
(de miracol și de bacanală) 
poate cea din urmă priveghere…