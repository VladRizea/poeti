O noapte metalică la Cracovia în subterană 
ruinele inventariază supraviețuitori 
hemoragie blondă 
căruțe c-un cal 
inventariază și tac 
sadică noapte  
șuierând metalic prin sicrie de plumb și de folclor 
vântul deporta frunze… 

la ce strigi? 

Au tăcut cei care vor tăcea

Din două piese, la-nghesuială, 
statueta-pleonasm. 
Încolăcindu-se.
Înclinații în cumpănă.
Divergente-armonizate-n 
contrast-priviri…
Jumătățile bâlciului.
Găina-și comentează oul.
La Cracovia, într-o subterană.
Ochelari fără pământ.
Informe însă 
protuberanțe, capetele în care 
piatra a-ndurat să i se-nfigă, de parcă 
ar fi două perechi de ochi 
– halucinante – niște gheme. Patru gheme. Sunt 
dintr-o magie neagră labirint 
scotocind până-n mitocondriile omenirii 

la ce mă strigi?

căruțe c-un cal…Wawel de piatră.