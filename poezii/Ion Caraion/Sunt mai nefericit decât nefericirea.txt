Sunt mai nefericit decât nefericirea.
Am venit prea târziu în moarte, ca să-mi ajungă viața.
Plec. Și mai aveam atâtea de făcut...
Abia începusem lumea.
Abia despărțisem stihiile.
Îmi trebuiau încă vreo câteva secole.
De ce mi-i dat să trăiesc numai cât 
pasărea ori și mai puțin?
Un papagal, un vultur, un corb 
dăinuie mai mult ca omul.
Chiar și cioara, pare-mi-se.
Ce să mai zic de broasca țestoasă, o târâtoare?
O! și apoi din zgârcitul pumn de zile 
pe care batjocoritoarea soarta s-a-ndurat să mi-l dea 
– ce orb, ce vrăjmaș, ce zeu porcesc ori neghiob 
s-a găsit el, pacostea, să-mi ia o mare parte?
Sau pentru ce?pentru ce?
Căci n-a știut face (e limpede acum) cu timpul furat mie 
ceva nici mai de seamă și nici de-o seamă 
cu cele de mine făcute.
O comoară desparte raiul de iad.
Repede s-a-ntunecat. Lumina 
era cum nu era. Cum era n-am știut niciodată.