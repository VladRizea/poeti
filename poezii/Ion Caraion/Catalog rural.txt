Prin cătunele noastre se vorbește de Europa în hanuri 
ca de-o cucoană bătrână, fără grații, 
care a vrut să trăiască bine în tinerețe 
și și-a bătut, ca pe vite, în toate zilele, argații.

Oamenii tușesc și înjură de anafură: 
văd și ei că ne-au înțesat, de peste tot, hududăii.
li-i inima neagră. Zic unii: 
„prea s-a culcat, mă! cu hândrălăii”

Femeia asta, despre care spun noroiele-n tranșeie, 
creștea sălbatică-ntr-o parte…
Avea sânii storși de-o bubă, brațele moi 
ca o Maria Magdalena goală, din carte.

Acum, când beau rachiu soldații și se-aprind, 
opincile lor cu iz de țărani 
duduie prin inima contesei desculțe… 
– Cucoana nu mai e acasă parcă de o mie de ani!