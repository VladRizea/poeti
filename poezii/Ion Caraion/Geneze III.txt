Cu mâinile într-un munte de ceață, 
scotocii focul, am sculptat 
lucruri, copaci, idealuri. 
A fost o zi a mâinilor mele!
Ziua întâia…
Ziua a șaptea…
Scormoneau bizonii de fier.
Arpegiul de rouă-al dimineții 
înăpustea hamacul – și aerul, 
aerul semăna cu conștiința, cu magistralele, cu revoluția.

A fost o zi a mâinilor mele.
Muntele bătrânilor dormea între spaime.
Nepăsarea se risipi ca lintița de baltă: 
i-a stricat ziua de ieri, i-a fărâmat coapsa cealaltă; 
aidoma păianjenilor, algelor și piersicii din care 
cântă sentimentul amestecurilor și-al imensității, 
ochii (ca doi peștișori sub apă) ți se întorseseră pe umerii mei. 
Oameni necunoscuți se sărutau, uitându-se la stelele din închipuire.
Știam că merseserăm dincolo de leagănele apelor și ale potecii.