Craniul tău de piatră, în tortură, 
zgâlțâite, mâinile tale de cedru – 
când au intrat în delir, 
peste acoperișul lumii (aduși de spinări) 
preoții albi își luau vorbele îndărăt 
să fugă cu ele în brațe; 
porumbeii din preajma  bazinului au ciugulit semințe, 
au fost ochiți cu praștia de băiatul ceasornicarului, 
au fost împănați de bucătăreasa romană – 
venise vânzătoarea de parabole să te caute 
prin baruri,
bâjbâia oarbă, 
venise făcătorul de zmeie să te apere 
c-un tricou de sârmă 
și grădinarul de la marginea mării 
care n-avea decât un picior, 
care nu se-ntâlnea cu alți oameni 
și nu cunoscuse femeie.

Și într-o zi de târg, oarecare, 
s-a încolăcit smochinul la soare 
– dar Prinderea Omului n-a avut templu.