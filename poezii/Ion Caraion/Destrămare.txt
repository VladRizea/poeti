La un han de țară zace 
între nori și libelule 
– roabă-a regelui din Thule 
una gâbă și dibace.

Peste rarele polenuri 
ale-acelui colț de fort, 
se-abătea-ntre două trenuri 
fluturele cap-de-mort.

Văd și-acum ovalul feții 
cu blazonul ei hieratic.
Luna poleia pereții 
și-am fost primul tău ostatic!

Stropi de ape minerale 
din tipsia cu nisip, 
către ziuă, pe sandale, 
desenau un fel de chip.

Desenau un fel de ațe 
în timidele lirisme 
– pe doi sâni ca două prisme – 
ale celor două brațe.

Altădată-n hol, de baluri 
(mers meandric și-analog) 
de pe mări, un inorog 
se-abătea solemn în staluri.

Sta de-amurg, pe-un drum de tauri 
(dârdâia-n perdea văzduhul) 
când își dau în taină duhul 
vrunii prin pustii coclauri,

c-un paner de neguri sure 
– schimnic trup de nenufar – 
la Iisusul din pădure
a sosit și-un om de var.

Rare păsări, tot mai rară 
frunza codrilor și plouă.
Apa-i curge ca o scară 
de pe tâmplele-amândouă.

Din iatacurile strâmte 
ale vieții celeilalte, 
spada regelui resimte 
jaful destrămării-nalte.

Suie-n noi o risipire, 
trece-alaiu-atâtor farse.
Rătăcim prin cimitire 
și-adormim în cronici arse.