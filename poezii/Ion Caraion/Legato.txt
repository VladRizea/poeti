Podoabe de preț se-ntorc în copaci.
O! nu ne iubește nimeni, nu ne iubește nimeni…
Doar cu tristețea din tine mai sameni 
doar cu norocul pădurii de te împaci.

Sfâșietor e zborul fără munți…
Când nu vei mai fi, mâine, unde pleci? te întreb.
Ascultă cum gâlgâie mucegăitul horeb 
pentru dimineața în care n-ai să mai te-ncrunți.

Aproape. Te-aș vrea lângă mine, lângă sân, 
cu limpezi conduri, prin rouă, să te înalți.
Nu vor mai fi platanii prea singuri nici prea-nalți 
în plina amiază cu zâmbetul spân.

Nici unui preludiu, o, n-ai să ai pe nimeni; 
prin lemn învârstat vom scrie chenar 
și-n ghemele vinei – pulpele plantei de jar – 
nu ne va mai iubi nimeni, nu ne va mai iubi nimeni…