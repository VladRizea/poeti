Vă-nfioară gândul.
De-adevăr vi-i frică.
Și-o să-ți vină rândul, 
forfotă calică. 

Păsări, păsărele, 
voi de ce tăceți?
O! violoncele 
pline de scaieți…

Mă-ntreba adese 
alte dăți, de voi – 
o! cenușărese 
bete de noroi…

L-a ucis, îmi pare, 
setea de-altă viață, 
pururi călătoare 
flaute de gheață.

Și-aplecat pe liră 
nouri cu izvoară, 
tot l-ademeniră 
și-l tot fermecară. 

Ca dintr-o gravură, 
noaptea se desprinde.
Nu prin jaf și ură: 
mâl fără colinde!

Lin va-ntinde mâna 
– muzicală clipă – 
vrându-și-o (fântâna) 
gală, ritm, risipă.

Minte ca de haită, 
nu prin glodul urii!
Buhele se vaită 
lung, pe promotorii.

L-am visat spre ziuă 
într-un pisc albastru – 
veșnic apa-n piuă-o 
bate alt albastru.

Ce zăbrele grele 
și ce munți răzleți!
Păsări, păsărele, 
voi de ce tăceți?