Într-un limpede orgasm, 
pân′ la ușa unde șezi, 
urc în panică și basm, 
cu-ndoielile grămezi.

Stea ne-ndemânatecă 
de neliniște și grâu, 
n-am uitat, cu toate că 
râu-i orb, să-not în râu.

Nici de tot să-ncerc s-ajung 
istmurile-abstracte 
prin halatul holdei lung, 
ros de boli olfacte. 

Mă-neca de priveliște 
gândul – și ce sâni mărunți 
în caretele ca niște 
lapovițe-n munți!

Mi-ați turnat în cupă 
somn de lilieci, 
clipelor de după 
mierea lunii reci...