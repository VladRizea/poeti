Știu, seamănă această-nghețare de cascade 
a puf de păpădie și-a pleoapă care cade 
pe-o lume dispărută. Mă mai gândesc apoi
la picurii de ploaie, târziu, din foi în foi
venind să dea-n vileaguri un univers meschin.
Cam țipă cei ce-s muți. Cam uită cei ce vin.
Scandarea avea totuși un scutier beteag.
Și-a luat ostatic seara și-acum caii trag 
de el în patru părți, de-armura lui, de ham.
Iar Don Quichotte se uită la haimana pe geam
(Nu, moara nu mai are pe cine să ațâțe), 
prăjește-n coif himere, amestecă tărâțe 
cu câte un luceafăr, cu câte-un șomoiog.
De cine ți-ar fi milă și cui? Ce cui să rog 
să-njunghie trecutul c-un mai feroce plisc?
Mă mir de tine, Doamne, te-aș apăra, nu risc.
Te-aș plânge. E degeaba. La ce să cheltui plânsul 
pe-omizile cu care un orb iese dintr-însul 
încoronat fantastic? Risipă de ciudate 
gângănii  palate.
Azurul e borhotul și noaptea este marea.
Dezbracă-se văzduhul de sine, ca răcoarea.
Cu pașii neștirbi încă, rămână măcar ele 
aceste lacrimi pure în care fierbem stele. 
Ultima repede moară de vânt 
macină vraiște, rând pe rând, 
coșmare, ca șerpii pân′ la gât 
ne-ncolăcesc privirea. Făină de pelin.
Le-o fi puțin cam frig, puțin le-o fi urât 
stelelor în care-am săpat, am coborât 
suind și suind. Le-o fi puțin 
cam lehamite sau cam lene.
Și va să sune ceasul atâtor ceasuri viclene 
atâtor sforării ce nu-ncap 
în pumnii păsărarilor, în lingura lacurilor moarte.  
Fânul umblă prin pădure cu semințele-n cap, 
arborii – pe câmpuri cu capul în nori.
Or fi pornit-o singure singurătățile departe.
E-o îmbulzeală de ghimpi și de spânzurători.
Și-or fi pierdut rudele ori plozii 
momâile și-acum prin ceața narcozii 
prin munții coșmarului tulburi ca broaștele 
îi caută buimace.
E-o-nghesuială de fierăstraie, de prunduri și ace
Li se-napoiază Cailor Paștele, 
i se-napoiază tâmplei sau mâinii 
răbdarea. Poteca-ncepe să se-ndure, 
să facă meandre. M-am oprit. Aud 
foșnetul timpului. Prin pletele pâinii 
(au inele fragede, au fagurul ud) 
și le mângâi. Și scutur peste pădure 
o pulbere enigmatică, un colb nevăzut.
Stelele dorm afară, cu ploaia și câinii.
Cortul e… și stă de veghe slut.
Sub aroma legendei mahmure, 
ca o apă, ca un pământ, ca o beznă, ca un hău, 
robinetul a devenit un personaj. Din sânul tău
– rumenă panică – izbucnește rotund 
uliul tăcerii. Munții și-amiaza nu mai răspund.
Și dintr-o dată sferele-ncep să-și deschidă 
simboluri, hieroglife, un labirint, o formă.
Clipa capătă privire atavică și-avidă.
Sub slutul corp al orei gura ploii enormă 
înghite alandala 
sandalele, tăcerea și iarba, și-universul. 
Răspântiile-au fost moara. Tăgada fi-va mersul.
Știu, seamănă această-mpietrire cu Walhala.
Ce gleznă-acum se plimbă, ce-obsesie, ce jind 
prin pietrele acelea de sus rece sticlind?