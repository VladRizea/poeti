Cu apele-adormite-n mine
de cine ştie câte veacuri, 
mi-au răsărit pe suflet lacuri
prin care mişună jivine.

În molimă şi colcăitul
pieirii certe ce mă-nchide,
aud cum urlă infinitul
acestor mari păduri lichide.

E-o reversare planetară
de ploi, prin care însetaţii
îndrăgostiţi de luna-şi cară
fantasticele oase-n spaţii.

Ca peste-un cosmic stârv, în seară
când dorm solzoasele şopârle,
popoare mari de ciori coboară
spre talmeş-balmeşul de gârle.

Mă-nec în fiecare noapte,
iar înecaţii de-altadată
- frumoşi ca fructele necoapte
mă iau de mâna şi-mi arătă

cadavre lopătând sub stele
c-o resemnare ideală, 
în cranii albe şi inele
rămase de la altă gală.

Şi-apar pe valuri fete moarte;
e frig şi sânge-n vizuină;
iar ploaia plouă mai departe
şi-necul nu se mai termină.