Bijuterii de chihlimbar zornăind mut, 
melcii-au ieșit la păscut 
lumină. Chihlimbar foarte-nchis.
Poate că steaua și fumu-or fi veri.
Cad stele de ieri și de-alaltăieri.
Oare lui 
cine i-o spune?
Soare-Apune.
Oare ea pe cine-a uitat?
Nicăieri, iubito, nicăieri...
Timpul doarme iepurește.
Semințele soarelui 
lunecă una câte una 
dintr-un paner crăpat.
Melcii mi-au plăcut întotdeauna.
După câte-o ploaie iarba crește – 
magic. Rugină de vis.
Ca în scris tremurat.