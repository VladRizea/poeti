Se-aștern pe morți hulubii și nu știi 
la umeri cine, ′ntunecat, le cântă: 
atelierul plin de jucării 
ori timpul luat cu stihiile la trântă?

Dezghicându-și zeii tutelari 
de sub miresme ori de printre zare, 
ei ciugule – duium de prade rari – 
la vămi târzii, din noi, ca din ulcioare.

I-ascult pierdut… cu fiecare bob 
vai! fug din zi ca mierea dintr-o poamă 
și se-mpreună umbrele de plop 
sub mâinile mireselor de scamă.

Cleștare vii cu cerul subsuori, 
se furișează lent în dimineață, 
să nu-i audă inima din flori – 
când trec prin dreptul vocilor de ceață.

Și-adie câmpu-n gând a mădălin 
la recviemul care n-o să-nceapă, 
când păsări mici, de febră, doar mai vin 
ca lingurițele-n paharele cu apă.

E căptușită vremea cu ecouri 
lumina cu viori, lumea cu voci 
de pe sub care gravele cavouri 
tresar prin ierbi ca mâlu-n mormoloci.

Și-n graba-le solară, de făclii 
printre havuzuri, amfore ori glastre, 
se-aștern pe morți hulubii, dar nu știi 
că-n pliscul lor duc sufletele noastre.