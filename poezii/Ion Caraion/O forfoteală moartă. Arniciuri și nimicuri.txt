O forfoteală moartă. Arniciuri și nimicuri.

În loc de foc, amprente în lut. O piatră șuie
(Fuseseră albastre... Fuseseră iubite...)
mai arăta luminii lumina care nu e.
Împreunând sub stele amurgurile noastre, 
cernut – cădea-ntuneric din arbori peste vite.

Fuseseră iubite... Fuseseră albastre... 

Un fel de păsări albe, de păsări dezolante 
se-amestecau în ceață cu fel de fel de plante 
și fel de fel de focuri jucând țopăitoare.

Un fel de cremeni ude ce nu mai ies la soare.

În loc de vetre, borte... În loc de nări, copite...

Scobeau în ele vântul și stelele. Și tot 
ținutul părea cinic. Ținut cu șiretlicuri, 
înfășurând aiurea – sub arbori – un balot.

Fuseseră femei Fuseseră cu sâni
Fuseseră cu plete Fuseseră iubite

Copiii și-aminteau de când erau bătrâni.

Puterilor pieirii li se sfârșea puterea.
Și-n loc de sex, o pată gălbuie ca tăcerea.