O seară de comprese sau arici 
din ochiul tău palustru și pragmatic
țâșnea prin aer, albăstrind molatec
pahare. Totuși, sticla cu furnici. 

Presupuneam oracolelor farse, 
păienjenilor gulere cu-agrafe 
(Tu – un bărbat, ea – o femeie ce se-ntoarse 
călcând pe broaște și pe-autografe.)

Sub șăi de dinți de lacăte, din spații 
– înfășurat în pielea mării, moartă, 
ce-i spuneți viață toți descreierații – 
prin mâini ți se plimba, ținut de toartă, 

cadavrul calm; părea ca de ivoriu.
Așa sunt toate: șterse când dispar...
N-avea cu el decât, pe umeri, var 
sau poate cocostârci din promontoriu.

Ți se-ncheiau la mâneci cu abțineri, 
ca două sparte aspirine Bayer, 
doi nasturi albi. Calcanii erau tineri – 
și ați plecat desfășurați în aer.