De unde venise cu ce umbre 
o învelea seara?
o păta soarele ori grădina 
de-astă vară?
unde i-o fi biruit leagănul 
somnului, lumina 
ușoară 
– și cum?

laptele-o adusese pe-un nor 
cu destule inele și stele ovale 
acum 
dragă, nu-l dragă, nu-l 
adormi pe însoțitor 
lemnele-o aduseseră pe-o apă 
apele-o aduseseră pe-un nor 

barca fuge, barca scapă 
râu de-a pururi călător 
– fum și gâde – 
râul râde 
ce-i un nor?

deșertăciune și struguri...
un sân...
timpul nu e pentru găsirea acului 
în fân 
bruma nu-i pentru sandale

ca o subsuoară
dealul se sprijină pe mosoarele
care au luat-o la vale
prin flori

cosița lor moale...
umbrele și cerbul târziu...

dar eu nu mai văd și nu mai știu
chipul copacului vântul
desface parâmele naufragiului
strecoară
frigul în lume

ori încotro privesc
urma gustul
schimbatei brume
(acuma tu-ți sameni 
invers) 
se scutură s-au șters