S-a-ntâmplat numai atât: 
avea nasul cam urât, 
vorbele – vreo patru sute – 
îi curgeau invers dar iute 
și-ți sunau toaca-n auz 
babițele lui Urmuz.

Am vrut ca să-mpac măcar 
restul spart de samovar 
sau din linguriți de pai
sau să-i dau liniște cu ceai,
dar știui? – că nu știam:
un complex crescuse-n geam!

Nu e vorbă (cine minte?) 
l-avusese și-nainte
însă între nenufari
i-au crescut solzii mai mari
apoi mari, și-ajunși în gară
solzu-ntâi ieși afară.

Pelican și-Aristotel 
nu știa nici el de el;
ba la soare, ba-n nisip,
avea chip sau n-avea chip.

Lasă-l! du-te pe peron.
Dacă-i cald, ia un palton, 
să culegi, când cad în rouă, 
hermetismele-amândouă.

…Și de-atunci (triunghi, pătrat) 
bat în scoică regulat, 
că mă râcâie-n auz 
babițele lui Urmuz.