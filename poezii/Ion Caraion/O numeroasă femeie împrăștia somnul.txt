Niciodată n-am știut cine 
mă strigă. Ecoul s-apropia, apoi o lua la fugă 
să fi-nțeles ce-mi îndrugă 
vocile-acelea, sămânța orii…
Să fi fost barem de vorbă-ntre noi 
anotimpurile în care ne desfrunzim.
Foarte multe ploi 
și-așa de puține 
lucruri mai mi-aduc aminte.
Polenul se duce și vine.
Amiaza doarme ori minte.
Era un țintirim 
sau o pajiște cu omuleți de mărar 
și-atâta somn, și-atâta somn, că măcar 
o parte din cer s-a topit…
Niciodată 
n-am știut cine fugea, cine-a strigat, cum arată 
frumoasele de dincolo de ecou.
Hai să facem țăndări din nou 
ca pe struguri vinul viorii 
ca pe nuci stelele deasupra fântânii ca pe lucrul în sine, o numeroasă femeie împrăștie norii 
cu sânii.
E adânc în oasele noastre ca-n teoria peșterii.
Polenul pleacă și vine.
Diana cu meșterii 
din mit pune câinii la loc 
și n-o să mai fie. Țopăie un mim 
peste noi anotimpurile în care ne desfrunzim, 
în care – ca ploaia deasupra orașelor – verigă cu verigă, 
ne-ntoarcem cu pas ezitant 
în papirus, în ierbi, în neant.
Niciodată n-am știut cine strigă pe cine, 
lucrul în țăndări sau lucrul în sine?