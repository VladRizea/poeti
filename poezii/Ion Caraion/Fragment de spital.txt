S-au uscat în mine pietrele de secetă. Zac 
buruienile-năuntrul pământului, fără ploaie.
Cerurile se ascund în odaie, 
luna, ca o femeie trecută, s-a făcut cenușă pe lac.

(Se-aud: gâlgâie pădurile sec, scuturate 
în noaptea din ochi, statică – și din cetate...)

Pe nisipul sufletului ies 
convalescenții cinici, 
sfidează totul, 
saloanele albe își mângâie botul 
și câte o dată pleacă niște trăsuri încărcate, undeva, la șes...

Pe urmă se face liniște, se face tăcere, 
de se-aud căruțele, când stau, la bariere.