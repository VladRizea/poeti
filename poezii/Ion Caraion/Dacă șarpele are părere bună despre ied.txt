Dacă șarpele are părere bună despre ied, 
în schimb iedul n-avea aceeași părere despre șarpe.
Ce cred eu sau ce nu cred 
n-are nici o însemnătate.
Car pe umeri timp și car pe 
suflet umbră, coji uscate 
ori sfioase de lumină.
Viața și-așa e puțină.
Soarele era un lord.
Când și când le iau, le gust, 
cojile de soare mort.
Ca o minge-n munți, ca neaua, 
iedul zbiară, zburdă, zboară.
Șarpele târăște-n seară 
solzii, platoșele, zaua.
Cum să-mpaci o târâtoare 
cu un giuvaier ce sare 
de ici colo prin minune?
Iartă-ne nouă, Doamne, 
greșalele noastre și nu ne 
duce-n ispită sau în dezgust.
Amin.
Visul și-așa nu e vin.
Mustul și-așa nu e must.
S-a făcut cerul îngust, 
iar veninul androgin.
Când și când (însă m-abțin) 
cojile mi-ațâță nara, 
cojile de soare mort.

Străvezia și ușoara
Broderie de proverb...

Muntele purtase herb
Soarele era un lord.