taina noastră se întâmpla înlăuntrul 
unei poroase încăperi care absorbea 
(erau legumele sale) tainele dizolva 
macera toca (descoperisem 
de unde vin somnambulii) făcea 
dintr-însele cornulețe uscături sfere
cofeturi pudră de taine pudră 
care cădea se-mprăștia în aer
ningea se spulbera
se depunea-ntrebărilor ca stranietatea
pe gene pe haine pe suflet se-așezase
pe mâini – obârșie
a tuturor sedimentelor ciuruind
rece dizgrația echerul
somnului și nesomnului
înlăuntrul meu un alt înăuntru
improviza dispariția absenței mă lăsa
fără idoli convalescent sălbatec liber
printre cioburi de toate
în același timp asta eram
și mă inunda o bucurie molipsitoare
că n-am să-mi mai aduc aminte
seara de nimic

așa de fără grijă
a trecut nisipul dinspre miazănoapte
spre miazăzi