Viața s-a ascuns după ziduri. Strada 
e a gunoaielor și zgomotului.
Să vii din depărtare să te reazemi 
de-un arbore să te așezi 
pe-o piatră să privești 
nălucile pe care ceilalți nu le văd 

am uitat sau nu eram noi 

ca o secetă cântecul 
usucă vorba ierbile 

aș putea spune cum erai îmbrăcată

Mereu te visez în altă casă, în alte odăi 
decât ale tale.
Par aceleași.
Aceleași din fiecare vis, 
nu aceleași din fiecare zi
în care ne vedeam
la tine-n suflet și-n casă
la tine-n sânge
în sex
în uitarea de tot și de toate
ca-n rugăciune și-n ciudățenii.
La tine-n ochi.
Mereu te visez în altă policromie 
a spaimei 
și totdeauna mută.
Astă noapte ai rămas cu mine până-n zori.
Niciodată coșmar mai frumos
Și tăceai tăceai tăceai 
ca frigul 
în țara de foc 
a atâtor acolade.
Depărtarea te-a mutat într-o lumină
stranie. Ai ochii 
ca mirodeniile, mute...