Încă o zi.
Slobod și calm 
fel de a fi.
Cer de napalm.

Oameni care mâine 
or să urle. Pâine 
de război. După centime, 
patru centime – 
și-așa mai departe.

Moarte.
Psalmi. Exaltare.
Altă lume. Departe

Frumoasa lor moarte
Ce nepăsare!

Oamenii se supără foarte rar,
Nici n-au motive.
Zile pasive 
pică-n calendar.

E-atâta hârtie, 
noroi și cruzime 
în această aparență 
absență…

O, nime.

Picure bruma-n 
gol și urât!

Stai, imprudență 
cu mine de gât – 
tu, nici acum 
eu nici atât.

Ultima rentă…
și ultimul salt… 
Pustie nepăsare 
care 
coase orbind 
norii 
foile copacilor pe-un foarte înalt 
prundiș al ororii.
Păianjen-colind.
Obelisc de asfalt
Cine știe… Nime.
Două centime, patru centime.
Altă lume. Oare?
Infime 
stigmate alternând calendare

(alterare/eroare)