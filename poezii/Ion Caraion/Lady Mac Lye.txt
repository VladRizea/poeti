Când vor pleca ploile din Munții de Os 
cu Lady Mac Lye, 
de după fiecare evantai 
unghiile ca niște agrafe îți vor sclipi grațios.

Capătă cu purpura-mpreună 
sânii tăi ca vinul de Tokai 
voce dintr-o, altă Lorelei, 
colorată-n chiciure și lună.

Copilul focului se dă peste cap 
după fiecare sărut.
Clap! Clap! 
între țipăt și rut.

Hergheliile liniștii vor fi trecut prin odăi.
Din rotunzimea zvâcnind rar și dulceag, 
au ieșit degetele ca niște păstăi 
mult timp. Arhipelag 

imaginar, amintirea umblă lumea pe jos 
ca o maghiarcă pusta pe cai.
Vântul își pusese, de os și de pai, 
fularul pe dos.

Vântul își pusese pantofii de pâslă.
Copilul focului s-a dat peste cap.
Se scutura un gutui. În legănata lui vâslă, 
topi soarele două coarne de țap.

Ca pe doi bani ruginiți, lipește-ți de geam 
sfârcurile țâții și gura și mersul.
Veniseră ploile cu epitalam, 
din Munții de Os, repetând universul.