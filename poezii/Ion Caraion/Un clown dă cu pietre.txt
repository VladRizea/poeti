O, cât n-aș da s-ating în pura vale-a 
desăvârșirii, timpul ca pe-o rană 
din care altă mână năzdrăvană 
din când în când să lepede petale...

La arborele deșertatei harpe 
caricatura fiecărei ore 
alunecă prin lucruri și-aurore 
ca somnul după-amiezelor în șarpe.

Și crește-n mine tainic untdelemnul 
mușcat pe-ascuns de-o secetă impură, 
cu care-și fac suind profeții semnul 
ploconitor al ducerii la gură.

Din loc în loc vitrina cu pelagră 
– prin cavalerii cinici ai palorii – 
aminte-aduce-și c-au trecut condorii, 
și-un clown dă cu pietre-n Marea Neagră.