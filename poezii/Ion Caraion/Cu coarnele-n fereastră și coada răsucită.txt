de după stâlp, afară, se pișe câte-o vită

sosește-o oră a serii ce-nfășură subțire
cu nu știu – totdeauna –
ce fel de fum, de fire,
de boare și-alifii
mai cade câte-o nucă mai suie-o zburătoare
tot unul câte unul, tot una câte una
și morcovii și trenul și laptele și pruna
și frunza și copacul și apa care bate
zulufii sidefii 
– o spumă 
în trecere pe malul acestui lac de stele –
făcându-le mai simple, mai bune, mai ciudate
și iarăși paralele
contrastele și tocmai când pare mai cuminte
alaiu-atâtor stihii, mai fără de ecou,
deodată se răstoarnă, deodată-și ies din minte…

sosește-o oră-a serii tâmpită ca un bou.