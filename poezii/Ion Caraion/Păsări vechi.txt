Îndrăgostit de streașina sa, gândul călcase brutal 
prin aerul gras 
ca poezia unei zeme de pește pe plaiurile Dunării.
Văzduhul poartă în mână obrazul soartei 
și miroase-a cotoare de cucuruz.
Rostogolit ca un cartof la picioarele munților, 
satul, 
venea câteodată cu căruțele pe-aici.
O fi ascuns ouă de dropii 
prin păianjenii rochiei, câmpia.

Domol, 
toamna scutură păsări vechi pe miriște 
și lumina ia la fereastră 
culoarea ciorbei de burtă.