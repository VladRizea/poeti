Vine de la bucătărie ca o lingură,
Se duce în grădină ca un greier,
Cade pe gânduri ca o gravură,
Adună semne ca un descântec,
Strică laptele și timpul, natura și contururile.
La soare se uită ca o ciocârlie,
De munți se miră ca un sadic,
Scrutează norii ca o lampă,
La orice zgomot tresare ca evadații.
Tace ca un sertar gol,
Supără timpul ca o replică,
Urlă din grote ca iobagii,
Vomită cobalt și istorie.
Dispare ca o grimasă, ca un fulg
Îndrugă despre sesterți sau dinari ca numismații,
Ca neguțătorii și cămătarii.
Cumpără închipuiri ca nomadele, ce vor naște mergând,
Zgârie ca un laser planetele
Adoarme sub rouă ca un hățiș de ficuși.
Într-o zi de august se-ntinde pe iarbă
Pe urmă august intră-n septembrie
Și iarba intră în amorțiri mari
Așa că ajunge târziu în secolul cruciadelor.
Când el se ducea, barbarii continua de venit
La întoarcere s-au întors împreună.
Barbarii se civilizau, el se însălbăticise
Barbarii știau drumul, el îl uitase
Întunericul e mult. Hărțile lumii-s mici.
La ei o pisică și-un ostaș e un ostaș
Barbarii n-au pisici.

Încotro? îl întrebau țările prin care-nsera.
Am învins. Casc și mă-ngraș.
Se-ngrășa. Umbla cu pași de abur
Evocând pe maniacii eterni.
Pe-ncetul pătrunde-n casă, pătrunde-n vid
Ca un fum, ca o râmă-n pământ.
Înalță pânzele și pământul pornește
Dar n-avem vânt!bâiguie echipajul. Dar n-avem vânt…

Nici zenit! Nici nadir! Nici azimut!
Așa și trebuie.
Cu alte armuri, cu alți pași.
Barbarii fac ordine și a nins în oraș.