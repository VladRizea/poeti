Vin prea târziu bucuriile calde 
ca, de pe mări, naufragiații uitați...
prietene, scrisorile noastre 
se vor naște a doua oară în alți oameni,
în alte anotimpuri: otrăvuri
otrăvuri în alte solstiții – 
la zenit și-n nadir 
ca fuga apelor după uscat,
ca permanenta vocație de dragoste
(la zenit și-n nadir) 
a frumuseții morții-n destrămare,
a pietrelor albind sub ochiul oceanului
la fel nereflectând niciodată 
– sub albatroșii care dezmint pe Odiseu 
– sub corăbiile înecând litoral degradat 
– sub izvoarele pierite-n desfrâul pădurii.
Odihnitor, pretutindeni – 
închide-te, inimă, cum 
sufletul morților se-nneacă de somn.
Femeile orașului tânăr 
s-au îmbătat, au cântat dezvelite
despre dragostea unui țărm ridicat
apele spun 
spun păsările migratoare: 
„am murit... am murit...”
Navigatorii duși la oracol 
gleznele duse la umăr 
aerul curgea cu rodul rărit
din nisip înspre fluviu
din zenit la nadir
și-și aruncau văzduhurile fruntea
despletită, pe fluviu: „am murit... am murit...”

Pretutindeni – 
când vei simți că, din toate, numai cărțile 
ți-au mai rămas credincioase; 
că, de lângă peticele înduioșării picante,
la margini de sunet picate,
tu – pentru totdeauna – n-ai să mai bați
din nici o singurătate la geamuri,
să te gândești la frunzișurile roșii
ațâțate, ca șerpii, prin tine să ardă;
să te gândești la iepurii putreziți în artere...

închide-te, inimă-n tine 
fără turn, fără semne, 
– și tu, brad, crești în ochiul 
amețit de inferne!  
Tărâm nelumesc – pe cer arde 
cu mare întuneric arde iubitul din turn.
Călătorii nu înțeleg, călătorii nu știu, 
diminețile au trântit ușile, 
luna se sparge de dig. 
– Întoarce-te, iubitule, întoarce-te 
la bal e târziu.
Pretutindeni – neliniștit, 
ieși, sânge-n oblânc!
................................................................
.................................................................
Dar inima, ghem de oracole, 
răsucită – 
s-a-nchis mai adânc.