Prin văzduhul moale ca un șal 
e-o ațoasă îndeletnicire 
din burdufe și din lire 
plouă oblig, surd, egal.  

Cu lăcuste și omide, 
fără noimă, mierea nopții 
curge rece prin necopții 
pomi ai secetei lichide.

Zgomotele cad, nu cad; 
viața este sau a fost.
Un același gol anost 
calcă-n oameni, zboară-n brad.

Și-umblă-n paseri, umblă-n ape 
agonia, spleenul, golul.
Deznădejdilor, nămolul 
nu li-e câmpul mai încape.

– Insule, te bate vântul…
– Vântule, trec poteri stol…
Și-n sterp cuib ne dau ocol 
sluții corbi cu Domnul-Sfântul.

Ca-n mănușile uitate 
de o lady la un bal, 
aburi intră din canal 
pe ferestre, rupți în coate.

Rupți în coate ca strigoii, 
vreji de oameni – ce pădure! – 
gem și bâlbâie-ntr-aiure-n 
frigul ceții,-n ritmul ploii.  

Ușile cu toți pereții 
dau în beznă și-n absurd.
– Ce faci, tâmplă? – Nu mai zburd.
– Ce-ații, dor? – Prin vămi, hereții.

– Și-aștepți vești? – N-aștept nimic.
– Carnea cum ți-i? – Mi-i bolnavă.
Iar din câtă-n noi neslavă, 
gâde-i timpul, vânt calic.

Ah, de-o fi landoul lunii 
palid prin văzduh deseară 
să-l vezi iar, răstoarnă-l țară 
și petrece-l, când colunii 

din halouri – sub celesta 
goană-a sferelor, s-astruce 
gândul, vor tăia uluce 
de carbon prin spațiu-acesta.