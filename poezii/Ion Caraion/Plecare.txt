Era o oră metalică.
Obrajii se izgoneau între ei. Reci.
Poate că bradul care încalecă 
potecile știa c-o să pleci.

Poate știa fântâna.
Poate izvorul plăpând.
Eu-ți desenam părul cu mâna 
și surâsul în gând.

S-a întâmplat să se oprească un prost 
(prostul satului), să-mi ceară bomboane.
Râdea la copaci, se uita prin balcoane, 
nu-și amintea cine a fost.

M-am așezat lângă brazii înalți, 
lângă fereastra de gheață.
Știam că măcar o singură dată-n viață 
oamenii trec unii prin dreptul celorlalți. 

Misterul și umbra dormeau lângă măr, 
se făcea dimineață și seară…
Mi se părea poate sau într-adevăr, 
pe sub tălpile mele umblase un imn, o vioară?

Oare în toate împrejurările inimii e la fel?
Cerul trecea cu noaptea la el, 
și era urât, urât 
ca o mocirlă bătrână ce ți se suie la gât.

Cântecul s-a lăsat cu greșelile în genunchi, ca la sfârșit 
de moarte.
Prin dragostea care plecase departe, 
sufletul meu rătăcea ca o stafie.
Și brazii s-au luat unii pe alții în brațe, să nu știe…