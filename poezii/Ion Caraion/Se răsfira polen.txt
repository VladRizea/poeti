Se răsfira polen 
Peste urâtul din fâneața adormită.
Coacăze și roșii leagănă tăcere.
Șarpele gustă căpșunile și soarele zmeura.
Tăbărâte pe-o râmă care se zvârcolește,
Polinoame de furnici
Prefac viața în moarte.
Semințele universului... Abstract multiplu.
În spatele lucrurilor sunt alte lucruri
Și-n spatele lor,
E-un infinit ocean de-ntuneric.

Ambasadori, sub tâmpla genezei.

Poate că viitorul e-al acestui vierme
Pe care-l duce pe umăr pădurarul
Neștiutor.

Din loc în loc, departe, un munte.

Fiecare mierlă repetă ziua a șasea.