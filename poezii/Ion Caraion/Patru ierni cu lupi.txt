Un pom se depărtează de-o țară și toamna 
își scutură fructele pe umerii munților 
fulgeră cu boturi de turme, cu prevestiri și blazoane
copilul meu aleargă să-și prindă umbra
– păpușă a poemelor vârstei – 
se apropie un templu de-o femeie
și-n părul ei cad
patru sâni sălbatici din patru republici
ca patru ierni cu lupi ca patru ciocuri
de pasăre din care
soarele și gara se rostogolesc într-o muzică
de orașe-tumori
de coapse poleite cu liniște și întuneric
de lumini zburând de la o disperare la alta
prin minciuna ninsorii.