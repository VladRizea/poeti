Am răspuns pân-la urmă 
(pătate și-nfipte) 
întrebărilor, turmă 
– ca niște cuie – 
de sânge. Amăruie 
păscuse tortură, 
lumină. Sau ceața.
Sau poate amândouă.
Clepsidra bizară 
din care trimisul
de fum ori de ură
(gustând rar și din viața 
și din moartea mea pură) 
se uita înăuntru, se uita în afară 
cum plouă... cum plouă...

Încheindu-se visul, 
și scrumul se curmă.

Și-orașul e mut.
Din care mă-nfrupt.

Am răspuns pân-la urmă.

Plouă în trecut.
Plouă într-o turmă.
Plouă neîntrerupt.