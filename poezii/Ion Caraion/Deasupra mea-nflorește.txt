Deasupra mea-nflorește, prin dimia nopții, migdalul 
și nu mai e întuneric; pereții 
se căptușesc – simplu – cu pace; 
fiarele nu-mi mai umblă somnul 
și nu-l sfârtecă. A țipat nimeni.
Coji de coșmar duse de-un râu 
calm. Râul spală, vindecă și-nseninează 
mugurii din ce în ce mai mari 
ai pomului de veghe. Râu de ritmuri
În felul acesta e curat
În lăuntrul infinit
Nici un trup nu se termină-n afara 
luminii. Ea-i răsfrângerea noastră
Stihii, planete, zbuciume cuprinse-s 
cu gingășie în ostrovul puternic 
și fără de limită 
a ceea ce numim suflet.

Deasupra mea-nfloresc migdalii și sufletul...