În propria-i plămadă se-neacă râul de pene 
să aduni zburătoarele să greblezi 
întunericul să pui 
patru nasturi de chiciură patru
mărțișoare patru turle
cu pinteni cu clopote
să behăie să bâlbâie la gușa luminii
țapii zboară ca penele păsărilor
pana verde pana tulbure pana albă pana galbenă
să țesăli târâtoarele să vâri 
țurțurii înghețați ai labelor în
liniștea cu patru cuie de cristal păstrate
în patru chipie de sânge
din templul buruienilor...