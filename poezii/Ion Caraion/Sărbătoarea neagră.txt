Prin parc erau oameni spânzurați.
Frunzelor, din ce cântec sunați?

Vasta luminii dimineață 
clănțănea pe șăi în ceață, 

cu gingii de cauciuc.
Ecouri de ouă de cuc.

De duminica Tomii, 
copacul din fereastră se uita la fotografia fantomii.

Timpul a căzut de pe cal.
Pieriseră toți sticleții la un bal.

Toți. Și numai penele, 
moțăiau, stricându-mi desenele.

Uitându-se-n parc, uitându-se-n gol, 
roua semăna a nămol.

Luna își pierdu peruca pe prund.
A mai fost brațul rotund 

al pâinii și...

Se prepară un psalm 
calm, calm.

Ecou și spațiu. Atât.
De-acum să nu vă fie urât!

...și morții părură-ngroziți.

Umbrelor, din ce scorburi vorbiți?