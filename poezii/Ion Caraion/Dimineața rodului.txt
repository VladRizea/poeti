De sub blănile lui de somn și mucegai, 
soarele intra leneș în cai.

Pământul a spus: „Vreau să mănânc!”
Lacom, adânc, 
patru broaște țestoase 
au răscolit uitare și oase.

Se săvârșea o taină înaltă 
ca la nașterea întâiului om.
Dihăniile sforăiau prin cernoziom 
parcă ieșiseră, sure, din baltă.

Zi de zi, noapte de noapte, 
pe urmă-au vorbit cu Mariile și Ionii – 
semințele-n șoapte, 
de sub brazdele ca bizonii.

Țestoasele de fier erau undeva în șoproane; 
din toate părțile le înghițeau zările.
Uriași cu arcane 
și-au arcuit, ca pe-o apă vie, spinările.

Până ce într-o dimineață deasă, tulburătoare, 
tinere ca oamenii care 
cu toate iubirile prin toate casele 
cred-au răsărit grânele, s-acopere oasele.

Și pământu-a mâncat 
lumină din lumina cu care era îmbrăcat.