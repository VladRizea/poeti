Vă rog să așezați copacii la loc 
locul amurgului de sfoară al stelelor căzătoare 
lucrurilor în care-i îmbrăcat pământul 
răgazului dintre două degete 
s-a făcut necesară din timp în timp 
dezordinea, spuneai o libertate 
a mersului pe acoperiș  pauza 
dintre două primejdii, două crime, două dictaturi

nu se cuvine anulat epilogul traficului

nici o piatră nu se naște degeaba

în amândouă-împrejurările același trecător
a apărut ironic uitându-se către…

în august numai cerul e de prisos poștașul
dă din cap dă din cap înfășură
orașele neexpediate în gesturi
pe care le rupe în trei, în patru, acest
flux de bacterii mi-aduce aminte
de…
poftim cine judecă oamenii!

de la această oră nu mai vine, domnule, 
nici o iubită 

lamentabil se termină toate…

vă rog să așezați copacii la loc