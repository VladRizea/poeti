Adâncă
Noapte la porți.
Încă Încă Încă 
o pădure de morți.

Oameni de zgardă. 
Osuar. Javre.
O stivă. O hoardă 
de munți de cadavre.

Și-apoi?
Ați înviat? Iede 
țopăie-n câmpuri. Nici voi 
nu puteți crede. 

Că deasă vi-i turma, 
dar toamna alege 
urmașul și urma, 
de fărădelege.

Același ocol 
de corbi care pier.
Executații trec stol 
după stol, ca un cer 

pe cerul cel mut 
al istoriei tâmpe.
Negrule lut, 
negrelor trâmbe, 

negrelor grote 
de semne – și treze 
coșmare ori flote!
N-or să-nceteze 

vâslele noastre 
de mers niciodată!
Oricâte dezastre, 
oricâtă-ncălcată 

lumină, vânzare 
din noi mai mănâncă.
Zare cu zare 
(încă încă încă 

se ucide) și-adună 
sorții. Pe sub lotuși, 
moartea-noată spre lună.
Voi râdeți. Și totuși 

n-ați biruit. Până 
acum – dinadins? 
doar moartea-i stăpână 
pe tot ce-ați atins.

Nu mii 
de oști, miliarde 
de-ați fi.
Moscova arde.

Darmite 
o tagmă, un scund 
stol ce ucide 
tâlharnic la fund?

În cavoul 
morții clocotește-o căldare 
pentru noul Petru cel Mare.

Degete lungi, din suspinul 
apocalipsei întorc 
pe frigare Kremlinul 
sfârâind ca un porc.

Fiecarele, partea 
va să și-o aibă pe rând.
Noi, executații, trecem cu moartea 
pre moarte călcând!