Pentru noi nu-nseamnă ce-nseamnă pentru voi sonerie 
pentru noi sonerie înseamnă poliție
un grup de brute care năvălesc (de obicei noaptea)
peste viața și coșmarele tale
îți răstoarnă mațele, hârtiile și casa pe dos,
sparg, te-njură, distrug, te pocnesc unde le vine,
scuipă, te jefuie, îți pun ochelari negri și te duc
te duc (moartea nu pleacă niciodată cu mâna goală) 
pe tine și-i duc uneori cu tine pe toți ai tăi 
undeva de unde îndeobște nu te mai întorci 
niciodată
e ca și când ar veni în vizită moartea
și n-ar mai pleca
iar asta de zeci de ani, sub nepăsătoarele priviri 
(o! civilizație, ce gătită ești, ce bine dormi...) 
ale Europei și-ale Americii (ferfeniță 
a ajuns libertatea pentru care atâtea popoare 
au crezut în America) de-o vreme topindu-se bietele 
de dragul Africii de Sud 

cu noi târgul s-a terminat 

numai că totuși cei care ne-au vândut și ne vând în fiecare zi 
se vând (este ceea ce se uită) în același timp 
și pe ei
altminteri – luna și doi bani jumate

iar asta, de zeci de ani
sub indiferentele priviri ale celor ce au ajutat
fascismului și comunismului
să se-ntindă ca buba neagră și ni le-au trimis pe cap,
căci din Apus ne-au venit aceste două molime
de care pe urmă noi am fost învinuiți.

O! civilizație, ce gătite ți-s otrăvurile și ce bine dormi...