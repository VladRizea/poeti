Fantastică răsare ciuta-n munți – 
neprididită oră siderală.

Resimți un miros cald de cerneală 
(aceste frunze limpezi mai adie, 
această calmă luntre mai apune) 
adus de vânturi și de turmă-n coarne, 
resimți în lucruri stranii bențile neptune 
alunecând mural, dar nici un jgheab 
nu-mpodobește polii înăuntru.

Suntem de zei, ca strugurii de vaiet, 
aidoma umpluți; fantastic 
o flacără ne merge îndărăt.

Apăsător de ploi, renunță cerul – 
discobol prăbușit în anotimp… 
aici mă-mbrac în negru și mă plimb, 
îmi scutur trupul, îmi adun colunii 
și-absorb aroma tânără-n netimp.

Nerecules, prin stihii îmi duc noaptea 
și tulburat că n-o mai vrea misterul, 
sămânța risipirii mi-o îngeamăn, 
pe care-am neștiut-o amăgi. 

Nimicitor repaus androgin…

În cuvinte a intrat somnul. Roșie, 
femeia din tufele de mărar 
a dat foc la greierii din grădini 
și c-un vătrai îi bagă-n buzunar.
Ne flutură una, ne flutură – 
fum noi trecerea, c-o noapte mai puțin, 
spre iedera rămasă-n nesimțiri.

Ca-n prima zi din echinocțiul lumii, 
alături cu umbra și cu fierul, 
între nisipul crimei mă destunec.

Ascultați orbecăiala trupului… Din întuneric 
face semne omul care nu mai are voce. 
– Veniți să rupeți ce-ați zvârlit aici, 
semănători de negură precoce.

Sunt revărsat de ziuă, sunt sfârșit – 
lanul de tutun în care au intrat vidrele – 
peretele cu mâneca-ntoarsă și pahare casabile – 
sunt poarta cu obrazul plin de bricege;
așteaptă-n larg nisipurile mele,
de vechi nedezbrăcări să mă dezlege.

Același ins – același univers 
nereușit, în care-un arlechin 
s-a lăudat în roza vânturilor 
în fel de fel de chipuri.
Ochiul secționat aseară-n automobil.

Nimic nu-mi este astăzi mai puțin 
și mai cu farmec nimeni nu-mi dispare. 
– Veniți să auziți apele, veniți 
să vedeți fel de fel de copii morți, 
(idee amăgită și erezie bonomă) 
strugurii de iod pe care-i culeg nebunii 
mirosind pe la porți.

Recad la antipod ori scad impar, 
își zvârle-aripa pietrele-n pahar 
și rochia și-o mulge în bazin.
– Veniți să auziți apele. 
Calme. Netulburate.
Neînțelese, singurătățile, foșnind 
pe carbonizatul fund al oceanului. 
– Mințiți-vă!
Încă o dată, n-are să se mai întâmple nimic…

Sălbatecii au fugit cu racheta-n zadar…
Lumina e înăuntru sau nu se află – 
din puncte cardinale nu vine nimeni.
Se poate aștepta oricine la fereastră 
cu un cap necunoscut… Răzleață 
adie-n funduri bruma similar. 
Numai peste umărul lunii, pălind în escală, 
nu se aud pietrele, căzând, decât rar.

Zăpada-n munte, totuși nu e albă.
Mireasma coapsei tot te mai îmbie.
Tu-ntors din ape (zvelt și voievod) 
plesnind de muguri, aiurând de rod, 
petreci buimac în flacăra târzie; 
și-n ore vagi tresar de lângă pulpă
– ironice de castă pietate, 
tăceri mesopotamice, arzând 
moderne ev, cu brațele la spate. 

O lespede de templu nentreruptă, 
auzi trecutul înșelându-și praful, 
auzi penații casei cum întreabă 
(– Treceau pe-aice carele de luptă?)
mucegaiuri cu-amurguri epitaful, 
treceau pe-aicea carele de luptă, 
rodind din apa ta universală…

Acum un miros cald de cerneală 
resimți. Nimic nu-ți este însă mai puțin 
și mai cu farmec nimeni nu-ți dispare.
Același ins – aceeași elegie.
Poroasă veghe, rouă estivală, 
tresari din nou, dar zborul a trecut 
– întoarce-ți viitorul în trecut, 
s-ascultați buimac petrecerea târzie.