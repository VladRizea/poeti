Mi s-a părut (ce să spun morților?) că văd 
o flacără mare.
Era câinele 
farmacistului rătăcind – fără culoare – 
pe locul 
blocului căzut la cutremur...
Sau va fi fost umbra 
care m-a lătrat.
Mi s-a părut că flutură părul femeii 
pe culmile pierdute Era un sat
Era un pieptene Era o cute
Cum ies din mare munții și încă nu de tot
Cum intră-n soare timpul cu turmele pierdute 
ca niște șoapte...
Mi s-a părut că văd o flacără Era un pod 
și se făcuse noapte 
pe locul blocului căzut – 
Cum cresc în urmă ochii trecutului trecut...
Îngenunchi față de-un fulg 
de zăpadă, care e ca un tribunal