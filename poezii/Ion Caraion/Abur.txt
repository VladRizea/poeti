Cu zurgălăi de cer ascunși în vată 
tu n-ai să mai vii seara în privire, 
și-n ochii mei ca două cimitire 
n-o să mai râdă luna niciodată.

Și niciodată-mprăștiați în hurte, 
arțarii-adânci cu frunzele osoase 
prin poarta casei n-au să te mai lase, 
rădvan de aur, să ne intri-n curte.

Din colb și-azur, din umbre și eresuri 
de-au să culeagă alții acadele, 
eu nu-i mai pizmui… praștii și inele 
n-am semănat și nu vin la culesuri.

Iar gleznele mai albe ca de fată 
cu care-n noi miresmele colindă 
au să ne pară-n lumea din oglindă 
relicve-amare din ultima cantată.

Prin clădăria norilor bizară, 
fântâna ca un cui înfiptă-n glie 
va fâlfâi răzleț, precum adie 
prin fanion, văzduhul de la gară.

Cu vâsle de sidef ori mingi de polo 
ti-i legăna prin mine ca o ploaie, 
iar anii vor veni să ne despoaie, 
rădvan de aur – și-om porni-ntr-acolo.

Sub cerul vast și tânăr, de falangă, 
sub ancorele-arzând pe litorale, 
am să aplec la șoldurile tale 
pridvorul nalt, cu stele, ca pe-o creangă.

Fularul mare, aburit de brume, 
de-și va desface semnul de-ntrebare – 
o! e-un sfârșit de dincolo de care 
nici un cocor n-a mai venit pe lume.

Și dragostea, și nopțile, și toate 
aceste lumi și-aceste necuprinsuri 
cu cât – urcând – le guști, mai dinadinsuri 
devin eter și-ajung singurătate.

Fierbinte dar frumoasă-ndemânare 
de peste turla vremii care pleacă, 
împotmolită-n flori ca o prisacă, 
mai ungi cu morți, mai mângâi cu altare.

Că resfirând în păru-ți de-abanoase 
nu constelații pure, ci genune, 
te-am risipit să nu te mai adune 
din nici o zare zările frumoase.

Tu n-ai să mai visezi târzii seraiuri; 
eu n-am să mai cobor din tavernale; 
pe sânii puri ca două catedrale, 
vor putrezi liturgice alaiuri.

Absențe dulci, beții ilimitate, 
surori de fum la hanuri ori cumetre, 
ați fost în mine ultimele pietre 
spre care m-am târât cu mortu-n spate!