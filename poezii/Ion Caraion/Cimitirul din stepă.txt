Țintirimele turcești călătoresc, 
spațiu-aleargă, pulberea mănâncă 
oamenii și timpul. Pitoresc 
toate pleacă. Noi rămâneam încă.

Noi rămâneam încă. O-mbătată 
cu privirile, cu sângele, cu mintea 
arcă-a deznădejdei când și-arată 
cancerele stepei, dinaintea.

Prăbușiți sub clopotul-reptilă 
al cenușii sacre și-ntre-azururi 
de boli mari, dar macerați de silă – 
noi rămânem martorii de-a pururi 

ai acestor dure legi de-aramă;
roua-nțeapă; visu-i pe din două –
cuget, cuget, ploaia se destramă
… și-de-atâtea toamne-n mine ploua.