Se leagănă-n fereastră și sforăind se-ngrașă, 
cu ghearele de sânge, o mâță uriașă 
din care ninge-alene de ieri și-orașu-ntreg 
s-a populat cu soiuri pufoase și strigoi.
Mă mișc prin somn cu grijă aș vrea să înțeleg 
în care veac mă aflu sau unde sunteți voi, 
sau unde-am fost eu noaptea, dar nopțile se curmă 
în bezna și mai mare a nopții de pe urmă.
Înot și tot mai slabă mi-i vlaga și-o să-nchei 
cu-notul și cu mine, prin glod, prin vâsc, prin clei.
În propria ei burtă, în propriul ei trup 
deschide o cutie pisica de zăpadă, 
mă vâră cu o labă într-însa, eu astup 
fereastra. Nu mai ninge. Și n-o să se mai vadă 
ce-a fost, ce e afară. Pisoii albi, orașul 
au dispărut cu mine în lumile de-apoi.
Mi-aduc parcă aminte cum lopăta luntrașul.
Nu, liniștea nu-i gheară. Nu, somnul nu-i strigoi. 
Mi-aduc aminte parcă de apa fără maluri, 
de drumul fără capăt și de-o ivire-a voastră 
printre mormane strâmbe de gol de idealuri.
Abia puteam distinge – veniseră-n fereastră 
și fluturi și ziua și noaptea și puțina 
speranță nebunească ba cu, ba făr-aripe.
Mi-a năzărit că-n gară vă deslușesc lumina 
ciudată a atâtor familiare clipe, 
a zilelor de-acasă, a tainei dintre noi.
Că totu-i nebuloasă, că somnul nu-i strigoi, 
nu-mi spuneți… E degeaba. Să rezumăm: contează 
din vălmășagu-acela iluzia de rază 
în care doar pisica torcând, ca o mașină 
de consumat simbolic tăcerea în pachete, 
mișca încolo-ncoace, știind cum se combină 
pomada insomniei cu șoaptele încete, 
și ne-a ferit cu laba (de-altminteri foarte scurtă) 
grăsuna! de coșmare, vârându-ne în burtă 
la ea. Pe sub mustață (iar puii-o ling pe bot)
îi curge încă sânge din noi. Și-atâta tot.
Atâta tot… Ascultă: grădini de sunet mari 
își picură frunzișul pe tâmple. Parcă-și varsă 
pe degetele lumii filozofia-ntoarsă 
o navă de languste, o plasă de homari 
(Eterna Ars amandi cu jucării prin bâlci)
sau restu-acelor alge de care marea geme 
iar gemetele-amânării înșiră alte gheme.

Ce noduri verzi, ce borte, ce bucle și ce gâlci…
Sau câte mirodenii! Mașina și pisica 
se leagănă-n fereastră. E lapsus. Nu mai ninge. 
Abia puteam distinge, printre mormane, mica 
lumină, gara, timpul sărind cum sare-o minge.