Te uiți la ciulamaua de capete.
Lumea de aici n-are boala care-i trebuie
Dă să scapete 
ultimul asfințit. Câini în lesă. Manifestanți.
Staule în ceață.
Vremea înseamnă talanți.
Se lăfăie haosul. Mocirla se revarsă.
Caricatura mobilă uleiul își uscă 
pe stradă și zbiară: greața sau pesta?
O! timpul s-agață de fiecare muscă
Liniște hoață
Turmă eternă
Descrie-ți sulimanurile, farsă
Ar trebui fân și lucernă 
și ciurdari cu ciomege 
boicotul e rege 
peste stârvul acesta.

N-are boala care-i trebuie lumea de-aici

Prădate zile și nopți Tresăreai Nu mai tresari

Ce mici 
au devenit atâtea lucruri mari...