Întindem omul care pleacă 
această inimă de sânge adâncit, 
copacul ploii scurs în bătătură 
ca un bandaj nestrâns și dezlipit.

El e dovada liniștii umblate 
pe urme-adânci de târnăcoape sau 
de târguri vechi… Prin serile călări 
păduri de trupuri negre galopau.

Sub tâmple arse, morții prin oraș 
au vrut să stea. Vai! nopțile din geam 
aveau atunci dimensiuni enorme – 
sonorizând fantastic, noi plecam.

Iar azi aici, în câmpul tăvălit, 
dormim: pachete vechi lângă pachete; 
voi ați rămas să mergeți mai departe 
cu „veacul blând”… Am să v-admir, poete!

Nu e nimic. Tăcerile acestea 
le cunoști din tinerețe toate. 
Ai trăit cu ele. Anii-atuncea 
te-mpușcau la zid „pentru dreptate”.

Umblu și acuma prin orașe 
și mă doare bucuria voastră…
Omul care pleacă, mi-a lăsat 
un pahar cu brumă la fereastră.