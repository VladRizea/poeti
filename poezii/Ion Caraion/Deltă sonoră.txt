A cui i-această zi de alb și verde 
cu instrumente leneșe de piei, 
de-apar din larg vâslașii surzi, cu totul 
acoperiți de cluci de porumbei?

Nici lacrimă…nici vis…nici vânătoare.
Foșnind, mătasea serii se dezbracă – 
de legi rotunde dezmierdau legenda 
și care vânt lăud, din cracă-n cracă, 

la pomul muzical suia buimac? 
– Așteaptă-mă la treapta de ivoriu 
cu șnurii pali, ca să-ți petreci condurul 
pitic de spaime-n beatul sanatoriu.

Nimic nu sparge luna. Legănate 
aripi din bolta lentă trec alerte – 
a cui i-această zi de alb și verde, 
când ochiul arde ca o castitate?	

De dimineață cresc privighetori, 
seara intră cuiburile-n neveste; 
– laudă, laudă flautului pe care 
l-am auzit lângă treptele-aceste!