În mijlocul mugurilor: cenușa îndrăgostiților 
lucrurile și ființele trec unele prin  altele
fără să se vatăme ca o stradă prin alta
ca noaptea prin zi ca focul prin apă
lumina miroase a calm și legume
soarele și-a adus la noi florile și pisicile
tramvaiul galben trecu prin tramvaiul albastru
viața trecu prin moarte
istoria filozofiei prin filozofii istoriei
dulcele prin amar
nordul prin sud
copacii scutură păsări pe covoare
în mijlocul țării cântă divinitățile mugurilor
cenușa îndrăgostiților pătrunde în lume
în prologuri de spațiu și calm
iar ființele și lucrurile trec unele prin altele
ca fetele despletite prin păsările părului
lor și-al destinului.