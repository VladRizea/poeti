Sub Hășmaul-Mare coborâse 
cerul întreg. Târzie după-amiază.
Chioșcul din obsesii mai visează, 
toropit de soare și de gâze.

Un arțar osos cu frunza rară...
Primii sâni... și primele iubite...
Lespezile curții-mbătrânite 
ne-au primit sub el odinioară.

Toamna moțăia în neguri burgul, 
despuiat și dornic să se culce.
Ți-alergau prin păr, jivine dulce, 
soarele și umbrele... Și-amurgul 

s-a prelins prin țambrele grădinii, 
ți-a cuprins făptura ca netotul,
șoldurilor le-am simțit ciorchinii 
și s-a prăbușit pe urmă totul.

M-ai lovit cu pumnii, cu genunchii; 
te-ncherbai de pietre și de plante 
și le dară degetelor boante 
dintr-o dată țepi zbârliți și unghii.

Mai ușure, zbucium, mai ușure!
Mai aproape coapsă, mai fierbinte!
Se-nălțau năluci din oseminte – 
și-am plecat de mână prin pădure.

Vântul cald și dulce-al primăverii 
și-asculta cum suie păsămite 
somnoroși prin frunzele coclite, 
către munți – boarii și oierii...

Undeva prin lume (straniu cântec) 
unde-și mai destramă-azurul barba, 
apunea un soare des ca iarba, 
răsărise-o lună ca un pântec.

Și am mers tăcuți, și am mers aproape 
până s-a pierdut în fum Hăsmașul.
Dărâmând trecutul și orașul, 
se-auzeau – prin noapte – târnăcoape.