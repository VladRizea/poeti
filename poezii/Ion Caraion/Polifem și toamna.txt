Eczeme de nouri. Corbi 
se zgârâie-n arbori, în pietre. Plânge 
și-și freacă de bulgării pământului orbi – 
bucile, toamna de sânge.

Se târâie vânătă…curge din ea 
(toamna de sfeclă și de sacâz) 
lupte și sânge. Ca din cățea.
Ca din copacul jupuit al dimineții 
– și te năpădise plânsul, dar ai surâs – 
în care ai rămas doar tu cu pereții… 

statui de haos. Abisuri ce sorb 
ochii, câtor nerostite purcederi…

Priviri privite de-un sâmbure orb.
Se târâie vântul printre iederi, 
prin ciulinii și pulberea-n care 
ne înapoiem.
Zdrențe. Resturi de soare.

Cu ochiul plin de prăștii, Polifem 
aruncă-n cer și-n noi, în loc de stânci, 
la fel de singur ca-n atâtea dăți 
la fel de bun, din munți la fel de-adânci, 
cu bucile toamnei, rupte-n bucăți.