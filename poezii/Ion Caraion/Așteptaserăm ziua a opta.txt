Noapte cu bube. Stătută ca o baltă.
Mă-ntorc de pe lumea cealaltă.
Dracul mână caii. Surugiul doarme.
Luna atârnă de pe cer ca o tenie.
Orb și fără părinți, multă vedenie, 
între cranii și arme.
Vin de pe vremea când sângele picura din panoplie.
Cine știe, gândule, cine știe…
Apocalipsul a fost și s-a dus.
E ca-n lepădarea de Petru a lui Iisus.
Spunându-i că-l va părăsi 
(Petru era om: cu temeri, cu vise) 
Christ se părăsise 
el mai întâi.
Și 
iubeam odinioară o fată…

Din tigvele noastre ajunse fântâni, 
o licoare ciudată 
sorb viermii bătrâni.
Forfotă oasele din testamentele-amândouă.
Singurătatea își face cuib și se ouă 
între țâțânile porții.
Lasă să împărtășească morții, 
să vină întunericul și timpul scapet…
Cânte… Cântă, inimă de pesmet!

Popoarele secetei cu nările-n vânt 
ne-au luat dumnezeii și-au plecat cu ei în pământ.