O! serile… Seara răsar în pălmari 
obrajii iubitei de brume, în comă, 
cu stele de cupru și capete mari 
de fosforescente lande-fantomă.

O apă de metal îmbracă asfaltul, 
dintr-o dată se cască ținutul auster.
Se vede fântâna de munte și 
se vede 
iubita care părăsește oceanul de ser.

Albastre, cometele-n iarbă 
și pale 
desenează cu frunză măruntă 
– fără cântec de nuntă – întoarsă 
din ploaie, corabia oarbă.

Plumbul zgârie; vântul e grâu.
Pustiul s-a făcut mai pustiu.
Cu fluvii zvârlite de oameni în turn 
cu ciocul suit, se topește 
pisica-potcoavă a lui Saturn.

În curând, pe afară va fi foarte târziu
Fiul risipitor, acasă 
nu s-a mai întors niciodată.
Pe drumuri plecate, și acuma
Pan, cu flaute lente, îl cată.

La oprirea pitită, 
în adâncime umbroasă – 
inima lui trece înot.
Peste tot, iubito, se lasă, 
ca o baie de sare, frigul, peste tot.