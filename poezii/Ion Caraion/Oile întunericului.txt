Furnicător colocviu de-atavice arome!
Urcăm proptiți în bâte, ca magii-n axiome, 
călcăm pe melci de lavă, pe hleiuri și verdeață, 
hoțiș mușcați de umbra din care iese ceață 
și se scufundă lumea și alte lumi cresc drepte: 
erori primordiale pripite să-și aștepte 
întoarcerea de flăcări în marea nebuloasă.
Din câte-o stea jilavă, funinginea se lasă 
spre clima de cleștare a piscurilor bete; 
și-n urma noastră sihlei, frântă-n pripor, i-e sete, 
li-i sete-acestor broateci și-acestor cretacee 
frumos țâșnite-n briza lovită de-o femeie.

Ca stelele-n fântână, când nopțile-s urâte, 
urcăm în crama verde, proptiți în oi și-n bâte.