Mă cunosc toate lucrurile.
Nu mai sunt liber.
Să înnopți în cartofi, în pietriș...
Tot ceea ce nu găsești aici am distrus.
Mi-a scris cucuvaia: fă-mi propuneri!
În sângele meu e un cântec ferit.
Un om a scos mâinile din timp 
apoi mersul 
apoi spațiile 
apoi o melancolie ocultă, cu care a despărțit orașul 
și a spus două vorbe – și era o cenușă cumplită 
și a spus trei vorbe – și s-a speriat 
și atunci a închis ochii.
A închis ochii și a spus: din mine n-a mai rămas decât frica.
Și pe urmă n-a mai înțeles nici unde e melancolia, 
nici unde-i sunt mâinile, 
nici unde e timpul.
Și era o cenușă cumplită.