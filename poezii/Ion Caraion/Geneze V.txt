Îți păream un ficus care-nțeapă luna.
Îți păream o voce care trece podul. 
Omul e un document al universului.
Convoaie de seminții se vor striga, mișunând 
pe-acest pod al prieteniei 
cu doldora lor de tradiții și deprinderi,
împerechind punctele cardinale ale lumii –
cu fecioarele, complexele și nedumeririle lor,
hotărând prefețele surprizei și ale aspirațiilor –
cu tâmple bătute de soare, arămite de lună,
cu mangustele închipuirii lor viteze știind că merg 
să apere cobre,
s-aștearnă
dimensiuni reale irealului
cald ca însăși această cordială corespondență de destin 
plutitor
peste-un om care pleacă departe,
călare,
înainte de zori.