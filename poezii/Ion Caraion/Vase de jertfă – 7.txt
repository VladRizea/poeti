În icoanele de sticlă din țara mea 
– zgâriat fără vârstă – 
ești uneori foarte bătrân, foarte straniu, 
mă înfricoșează statuia ta osuară 
și, plângând, nici copiii pe uliți 
nu se apropie.

Spun cei vechi, în amurguri, 
că ai ceva de om ascuns, care știe că e puternic, 
de călător însingurat.

Totuși, primăvara, în ropotul ploilor, 
pari de nerecunoscut…
Atunci –  

te iau femeile-n basmale și ajunse acasă, 
închid ușile; plâng; 
vorbesc cu vitele în grajduri 
ca la a doua cină de taină.

Ele te iubesc fără să știe bărbații lor.

Cu laptele din țâțe, 
cu șoldurile încinse de viziune, 
te strigă 
într-o beție hohotitoare.

Dar când se suie în fân să te învelească, 
ferindu-și pântecul, 
sânii le tremură prin baiera cămășii 
sau le scapă cerga din mână.
Ele au picioarele goale și te visează 
așa cum te închipuia grădinarul de la marginea mării.