Aveți grijă de simțurile voastre 
așa cum are natura grijă de rădăcini 
și aveți grijă de rădăcinile voastre 
așa cum ele au grijă de prosopopeea fântânilor

Dacă aș zbura aș vedea lucruri 
care ca pieton îmi scapă 
dar n-aș mai vedea ce vede pietonul 
și ar însemna că sunt orb
Asta vă spun Și totuși eu zbor Și totuși 
zborul tău piere Dar voi luați aminte 
la simțurile voastre ca niște puncte de vedere Asta vă spun

Dacă aș închide ferestrele cartea lumina robinetele telefonul 
aș auzi tăcerea ca pe o apă continuă 
dar n-aș mai auzi vorbele 
și surzenia ar măcina vânt unui țărm vinovat ori 
la ce mi-ar folosi atunci păsările seninul chemarea 
sau himera – 
sub atâta zăpadă bătută în cuie?

Aveți grijă de rădăcinile voastre cum are 
limba grijă de podul palmelor
Asta vă spun: e un venin în țăcere…

Dacă nebunia ar fi o piatră o ecuație o uitare 
dacă mi-aș pierde amintirea
dacă degetele mele ar fi helicoptere sau orașe
întâmplările s-ar prăvăli și strecura fără biografie
și fără înțeles pe dedesubtul subsuoarelor
nuielele ar înțepa ca șerpii jupuiți dar
n-aș mai putea dezmierda nici o femeie și nici
un copil și lumea ar deveni lichid fără cântec…

Asta vă spun
Totuși – 
aveți grijă de copilăria lumii 
și-aveți grijă de simțurile și rădăcinile voastre 
așa cum are natura grijă de ritmuri

Dacă n-aș mai ști gustul soarelui al ploii 
al ideii și al libertății 
dacă frunzele mele 
dacă umbrele mele 
dacă prisăcile mele
n-ar mai semăna cu mireasma 
și n-ar mai mirosi a speranță – 
ce gust ar mai avea mierea și soarele și libertatea și
la ce-ar fi bun gustul și
la ce-ar mai fi bună speranța
și simțurile la ce-ar mai folosi? 

De aceea vă spun: 
aveți grijă de simțurile voastre ca de stăpânii 
și de supușii voștri
Și-aveți grijă de rădăcini 
(că-n ele sunt fructele)
De rădăcinile voastre-ngrijiți-vă 
așa cum ele se-ngrijesc de prosopopeea fructelor o fântână
Și dacă luați trenurile-n sens invers, 
atunci căutați umbra tatălui care n-a avut 
voie să dea fericire altora… 

eu știu ce spun

căutați-o până veți îmbătrâni
și nu uitați că e-n haos Asta vă spun

Și aveți grijă de rădăcinile voastre ca de semințele 
haosului la interogarea magilor