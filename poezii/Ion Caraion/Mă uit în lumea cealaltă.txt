Mă uit în lumea cealaltă 
pe fereastra verii, înaltă.

Apele care bat malul departe 
se cască din viață în moarte.

Charon cu vâslă de fum 
cui face semne și-acum?

Am să vin. Așteaptă. Sunt gata.
Cobor într-o goană, cu roata 

lui Ezechiel pe umeri.
De-acuma poți ca să numeri, 

nebunie și horă de vânturi 
(țărmul e-n urmă) cât vrei.

Această-ncetare de gânduri 
e umbra morților mei.

Lumina-ntunericului s-a lăsat.
Vâslește! Nimic nu-i ciudat.

Pe-aici am mai fost, am mai fost
Are și amintirea un rost.

Ca luna, ca ploaia, ca plinii 
de lacrimi ochi lin redeschiși, 
o s-ajungem în bezna luminii.
Se uită la mine și-n vid 
(viața-i o ceață din care veniși) 
două lumi idioate și-un zid,
Un zid numai ochi, un freamăt ocult.

Am mai fost pe-aici, dar nu de mult.