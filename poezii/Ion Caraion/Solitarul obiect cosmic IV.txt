Și zicea sora vântului, 
zicea așa 
cumpărați moarte de la noi, 
vindem litografii, vindem dantelă de ploi 
momente de sticlă 
frunze murind în coama calului.

Tată, au încetat culorile...
Mamă, a încetat aerul...

Și zicea sora vântului, 
zicea în gând: 
orice copac e o clepsidră 

atât se mai poate 

cântecul se cântă singur

Stradă zdrelită în coate, 
care alergi, alergi în urma gândului...