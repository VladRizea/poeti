Ce mult m-acoperi de lumină!

Am încercat să mă apropii de mine, seara 
mi-alăturam degetele de ochi, 
să aud sunete.

Mi se părea că o prezență familiară 
așteaptă dintotdeauna 
pe băncile din grădină.

Unul de-al casei venea acolo și 
începea să cânte. Nimeni nu-l înțelegea.

La toate oglinzile, în toate porțile, 
maci negri și nopți, 
și armii, și talgere, și cai 
nechezând războinic; 
nu vreau să spun asta, dar… – 
e o grădinărie în plus.

Cineva, ca din niște bazine verzi, 
mă strigă.
Voci îndepărtate 
aud 
și când mă uit îndărăt, vin oameni, simt degete, 
întorc umărul, și n-aud vorbe – 
și dacă bat în geam, nu mai e nimeni – 
și când urc pe fluviu, 
în sus 
văd munții arzând.

În toate lucrurile am așteptat.

Mă duceam ca să fiu singur 
dimineața, să culeg 
vocile rămase pe fluviu 
sau 
alungindu-se-n vânt.

Acum 
păsări cu sex baltic 
pe deasupra orașului 
vâslesc putrede.
Vântul de Miază noapte 
șuieră-n ganguri.  

Pe fundul 
țărilor vechi 
se plimbă neștiut 
glasul morților. 

Cele mai multe aripi s-au prăbușit simetric.

Cineva își bate joc.
Întind mâinile, ascult – 
cu zgomote adânci, în jurul umerilor 
lilieci în zbor ultim 
se-apleacă peste bazin.

Termină! Termină!

Sub pom e o pisică bătrână care doarme demult.

Ca estuarele, ca anotimpurile 
peste magicul semn, prin despărțirea de-acum, 
ne-am binevestit și plângem.
Vă voi ocoli îndrăgostit ca pe arbori, 
spirite ale iubitei mele.