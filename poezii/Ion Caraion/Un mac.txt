Când va începe întunericul să se facă mai mare decât 
lumina, mă reîntorc
Nu prin somnul holdelor fragede, care atunci se vor fi 
scuturat.
Mi-aud pașii de-a curmezișurile ierbii, care se va târî 
ca un abur.
O răgușeală va păta aerul depărtării de sacâz.
Din ultima labă de maimuță va culege închipuirea câteva 
portocale,
E un semn de imn, va surâde garderobul aplecat peste scorojelile buzelor tale.

Ca o presimțire-a ghiolului în care-o să te guduri,
Dobrogea-n rochii de fluturi s-o amesteca – nălucă – 
pe după vânt, cu tenebrele.

Vor rămâne în urmă strigoii să-mi deseneze vertebrele.
…Și-un timp va fi nedumerire.
Slujnice ale rutului, gloatele vor oglindi în potire veninuri.
Prin zări, 
urmărit de lucrurile din păsări
am să mă părăsesc treaptă cu treaptă.
Pereții mei nu se vor mai îngriji de potecile 
la care lumina așteaptă.  
Voi reîntâlnii amforele fumegătoare și-am să văd 
neprevăzuturile.
La o casă necunoscută, 
mă va aștepta tăcerea cocoțată pe balustradă
și poate că tu, călărind bidivii de tizic,
mă vei primi cu părul rezimat de lună.

Orele vor trece pe la ferești ca berzele-mpreună 
și-ndărăt nu se va mai auzi nimic.

O! ca Saul, temător doar de dumnezeul care trece, 
mă bucur numai de greșelile pe care n-am cumpănit să nu le fac.
Luați murmurele serilor și profilați printre ele un mac 
roșu. A fost patima acestor ținuturi.
Când îi vor reînflori petalele de dragoste, 
lumea va fi ca de la începuturi.