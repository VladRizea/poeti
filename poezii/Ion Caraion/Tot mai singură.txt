E-un interior de pâslă 
cu motani și samovare.
Vremea cască pe covoare 
luna sângeră-ntr-o vâslă.

Nu… iluzia aceasta 
de prisos mă mai încearcă,
Mi s-a-mbolnăvit fereastra, 
dârdâind ca o libarcă.

Lebedele nu-mi știu zarea.
Cerul nu mă mai conține.
Când și când doar disperarea 
intră-n lespede și-n mine. 

Din contururile șterse 
de merindă sufletească, 
ies ciulinii să se verse 
și nălucile să pască.

Ușa scârțâie-ntr-aiurea.
Gândul nu mai știe cum e.
Tot mai singură pădurea 
umbrelor intrate-n lume.

Tot mai galeșă poteca 
dinspre care, falnic, pașii 
ți-auzeam… Și-un flaut sec a 
răgușit în noi cu-arcașii. 

Scade-n nu știu ce fel zelul, 
umblă nu știu ce balaur.
Poate-mi moare-aici inelul 
ultimelor crengi de aur.