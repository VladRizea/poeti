Femeia cu buze de lemn putred 
aiurând că-alăptează pe Hristos, 
strânge în brațe sacii de bucătărie 
și-și înțeapă sânii cu ace de os.

Noaptea doarme în baie cu capul pe prag, 
dar bolborosește pe-ntuneric: 
mi-erai drag… mi-erai drag… 
și din gură îi curge un sânge veneric.

Călătorii veniți des în oraș, 
ca să râdă, îi azvârl câte-o cârpă din coș; 
ea o ia, nu zice nimic, și se-nchină 
la degetul ieșit printr-un vârf de galoș.