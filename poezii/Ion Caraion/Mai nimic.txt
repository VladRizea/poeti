Mai nimic – 
Niște natură, puțin pădure: 
scaunul, masa, ușa, dulapul...
Mă doare capul.
Unii pot, alții nu pot să-ndure.
Un râu mic-mic-mic: robinetul.
Obișnuința vine cu-ncetul, 
moartea în plic.

Din desenul din covor suie, suie pe varză 
și-o sparg, 
zăpada, ploaia, păsările care migrează

E nevoie de larg.
E nevoie de-azur.

Cele patru stihii, anexele, eu, 
ne-am înghesuit într-o odaie-trofeu.
Plafonul ne ajunge la cur 
și fereastra la glezne, 
ca rața.
Ce lesne, 
ce iute s-a terminat viața!...

Caloriferul, mașina de gătit, lumina dezgustătoare 
și-altele – în loc de soare; 
în loc de ori și ce și ori și cum.

În floarea de piatră și-n calculii renali – 
singurul miros de portocali 
și de lămâi.

Cineva strigă: rămâi, rămâi!
Ai fost poate prima lui iubită.
Totu-i postum.
Nu mai are importanță nici o fată.

Și-n geamuri: luna handicapată.
Și-n vază: floarea obosită.