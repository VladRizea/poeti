Munții, apele și oamenii care nu mai erau la locul lor.
Deschisesem umbrela. Mă uitam pe fereastră 
în absurditatea albastră.
Păsările cădeau din zbor 
și copacii din picioare.
Orașele se prăbușeau unele după altele 
din foarte înaltele 
tării prin care iluzia căuta să le tragă 
și căutase a le-nchipui. În zadar, 
ceva nu mai avea sevă, ceva nu mai avea har.
Câmpul, grădinile, pădurile, umbra și iarba 
înmulțeau oarba 
viziune fără vlagă.
Unde fusese soare 
era ne-culoare, paloare
Uitarea ningea peste genuni, 
în loc de-o lună vedeai o mie de luni – 
țintirim lângă țintirim.
Globul întreg – un mim – 
clănțănea de vedenii.
Timpului dispărut îi luaseră chipul buruiana, lichenii.
Cerul scotea la vedere 
coropișniți mari, niște pete.
Prin sfere, 
căpcăuni cu baghete 
(iar baghetele erau șerpi) dirijau blajin 
eczema plantelor în declin, 
erupția materiei putrede sau lividul, 
nesfârșitul exod al mulțimii de momâi.
Prin tot ciuruia vidul, 
haosul dintâi 
ori o somnolență morbidă
ca mersul de-omidă moale, silnic, vâscos. 
Lui Dumnezeu îi era teamă teamă și rușine, 
căci umbla cu capul în jos, 
cu urechea pleoștită, 
împiedicându-se-n câte un mărăcine, 
izbindu-se ba-n coarne, ba-n copită.