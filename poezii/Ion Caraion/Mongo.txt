Păru-aprins rostogolit pe spate 
mă-ajungea la glezne ca o apă.
L-astrucam pizmașă, călcam șchioapă, 
ascunzându-mi coapsele zgâmbate.

În oglinda unui râu departe 
(și-am știut de-atunci că sunt frumoasă) 
m-am privit cândva, venisem ca să 
văd cum trec pe valuri păsări moarte.

Pieptănam copii, spălam cadavre 
la Shanghai (ca să câștig o pâine).
„Doisprezece ani ne-ntregi. Ca mâine 
tabără pe tine niscai javre.”

Îmi vorbeam eu singură, cu frică
„Ține-ți ochii-n jos! Ascunde-ți sânii!
Când le vin perdelelor stăpânii, 
nu mai cată nimeni că ești mică…”

Ei! din clipa-aceea nici o țintă 
n-a-mbrăcat mai ponosite straie.
Am dormit ca muștele-n gunoaie. 
Mă băteam cu câinii…
„Mongo cântă!”

„Mongo umblă noaptea pe maidan.”
„Mongo râde-n gropi cu priculicii.”
„Mongo are-antenele furnicii.”
„Mongo-și poartă sângele-n borcane.”

Tonții… De-ar fi-aflat că-s Cleopatra, 
ce nu mai căscau la mine gura!
„Mongo-nțeapă, Mongo – paciaura.
Mongo are sufletul ca piatra.”

Fel de fel de melițe, de pleve 
mi-mpuiau auzul de palavre.
Pieptănai copii, spălam cadavre 
la Shanghai… Cocleala de pe țeve 

(căci fugeam de oameni, de cuvinte) 
și-o revărsa orașul peste mine.
M-au găsit ascunsă în bazine.
Vinerea tenebrelor… Ții minte?

„Cabotina asta s-ar pricepe 
la bărbații albi”, gândi o voce.
„Are trup de amforă precoce.
Despuiați-o numai de otrepe!”

Mă vândură-apoi, bizară harpă 
care-ademenește curioșii.
Negri, albi, și galbeni, și piei-roșii 
m-au avut cu schimbul: ca pe-o marfă.

Azi mă plimb pe niște coridoare 
cu halate albe, care așteaptă 
până trec și mă bârfesc în șoaptă: 
„Prefăcută! Gușter! Vrăjitoare!

Altora (ce gânduri le cășună, de-și înmoaie sufletul ca lâna)
„Nici nu știe – nu vedeți? – bătrâna 
Unde au adus-o… E nebună!”

Mongo rezemată de catarge.
Mongo cu obrajii de reptilă.
Mongo-clește. Mongo-bilă.
Mongo țipă. Mongo sparge

Și-unica făptură ce-o cunoaște 
pe „bătrâna” asta – găgăuții! – 
sunt doar eu… Originea maimuții.
Nou tratat, cu planșe, despre broaște. 

Numelui de-acasă, Cleopatra, 
nu-i rostesc, silabele nici unul.
Și-s așa de răi, că-mi iau tutunul.
„Mongo are sufletul ca piatra!”

Cleopatra nimeni nu mă strigă.
Nimeni nu-i vorbește Cleopatrii.
La-ndemâna câtorva psihiatrii, 
par un nostim soi de săpăligă.

Țac-țac-țac prin straturi dimineața
Degetele-n pripă și furișe 
dau să prindă goange de pe-afișe, 
de pe-afișele cu Mongo-cântăreața.

Ridicată-n zori cu macaraua 
dintr-o șandrama, urlau la mine:
„Duceți-o să doarmă în bazine!
Să se-ntoarcă pe maidan, cățeaua!”

Nu-mplinisem nici treizeci de toamne 
astă-primăvară, când ospiciul 
mă primi zbârlindu-se – ariciul – 
și-am fost dată-n seama unei doamne.

Ea mă-nvață cântece, mă plimbă 
și când trec profesorii spre-amiază 
le explică vag (e tare loază…) 
„cazu-acesta”, într-o altă limbă.

Iar un doctor belg, venit din Congo, 
arătându-mă studenților, le spune 
nu știu ce-n ascuns, că-mi dau alune 
și-atunci râd de ei, le spun că-s… Mongo.