Doamne-ai rătăcit poteci.
Treci tărâmuri seci și reci.
Vaduri tai, tăiași munți grei
Plumbul atârna din ei.

Mișunau prăpăstii… frici…
Ești aici, rămâi aici!
N-o să-ți pară-amar și rău.

Împrejur e gol, e hău.

Și când bați cu ea, când bați
Cu nuiaua visului, 
Ca din pleoape de-mpărați
Prevestind abisului,
Bezna se despică-n două
Moare moartea, viața naște.

Mișunând sub iarba nouă,
Pier păianjeni, fug rădaște,
Noua iarbă-a-nminunării
Prididește-ntinsul zării
Și preschimbă-n jucării
Mersuri mici și cafenii.
Ori le iscă flori și zale
Mersurilor iernii-agale.

Iarna groasă, cu cojoace,
Scaldă în miracol totul.
Cerbii-noată-n cer cu botul
Ca o catifea albastră
Și ce cald e-n casa noastră.

Și ce proaspăt miros urcă
Peste vremea ca o furcă,
Din al cărei caer gros
Te uiți, Doamne, seara-n jos!

Ia te-așează, ia poftește
De la noi să-nfrupți ceva!
Om cina pe românește
Cu ce-o fi, cu ce-om avea.

Uite lingura și blidul
Uite cum dispare zidul,
Uite cana, uite plete,
Uite miere, frunți, altoi –

Soarbele pe îndelete
Dă-ntristarea la perete
Și rămâi aici la noi!

Cerbii-noată-n ceruri cete,
Mică-i jalea unde-s doi –
Lerui-ler, omături moi!
Și planete! Și planete!