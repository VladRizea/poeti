Cine știe unde-ai fost în acea noapte
La care prispă La care munte
La ce rege
Ori cu cine-ai vorbit Ori ce vechi noime, ce taine mărunte 
v-ați încredințat unul altuia, ce legăminte
O! timpul n-are timp să rabde.
Care zăbavă nu minte?
Care așteptare nu-nșeală?
Viața-i o magazie când plină, când goală – 
prin care se vorbește și nu se-nțelege 
nimic. Un ornic bizar.
Care apoi și iar 
nu-i încă și dacă?
Se-apleacă Se ridică Se-apleacă 
pletele salciei. Vedenii. S-au depărtat.

Strigoi și fantome din nu știu ce leat 
betegi, betege, 
fără pace, fără soartă, fără tâmple
Unii își vâră Altele și-au scos
Bobii din lingură...
Brațele din umeri... Din broasca ușilor, cheia...

Totul s-a întâmplat cum trebuia să se-ntâmple

Petele n-au față și dos

Vedeniile n-au vine

Cine știe unde-i fi fost în noaptea aceea 
și cu cine

Noaptea ca un gong pentru totdeauna stricat

Eu însă eram singură 
și te-am așteptat