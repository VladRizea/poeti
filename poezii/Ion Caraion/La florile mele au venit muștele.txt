La florile mele au venit muștele

Îngerii tăi, Doamne, cu pușcoace 
alungă-le, -mpuște-le 
facă-le ce le-o face, 
să nu le mai văd!  

Înmuiați în lună 
(o, ce departe plecați!) 
îngerii tăi la marele prăpăd 
sosi-vor barem să spună
că n-a fost timp, că n-a fost pace
de la gloate și de la-mpărați
să ne-ntâlnim? Că pe lume – unde se coc 
fructele crude,  înțelesurile moi – 
nu mai e soartă, nu mai e loc
pentru noi amândoi?

Îngerii tăi, Doamne – martori enormi – 
vor voi ca să jure
pentru tine și pentru mine?

Iar taci. Iar dormi.
Iar mă visez mâl, pădure,
bale.
Iar am să țip.

La florile mele a venit un polip 
să le bea 
nu știu: zeama cea bună ori mierea cea rea?

Orice și oricine 
e totul acu.

În apele tale 
nimeni nu vine... Nimeni nu vine.
Nici tu –

Până și da începe cu nu