Când fumam prin iazul ce ne 
fugărea prin viscol și pe 
dragoste… iar câtă lene-n 
blidu-acelei rari risipe!

Tauri suri suiți în cumpeni 
cârcăleau c-o moarte vie
noaptea câmpului de cumpeni 
sus în luna colilie.

Iar noi rătăceam prin păduri fermecate 
în carete cu miri, 
sub păsări, sub toate 
somnoroasele cerului răpiri.

Și-și răsucea toamna, ca o vulpe 
în kalokagathia postumă, 
coada de flăcări, gâtul de gumă, 
când le cresc fetelor constelații pe pulpe.