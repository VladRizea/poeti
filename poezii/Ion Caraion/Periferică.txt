Saltimbanc mofluz cât o lălâie 
pălărie bleagă-ntr-un pastel, 
stelele se urcă și se zgâie 
pe fereastra inimii-n bordel.

Opt picioare ies din așternuturi 
cu ciorapii scoși în bătătură, 
sufletul aicea să ți-l scuturi 
în ligheanul ars de cianură.

Șanțurile put ca la paradă 
noaptea, toată noaptea am umblat 
prin femeia brună care-n stradă 
și-a scos rochia ieri și s-a-mpușcat.

Cu demența—n spate circu-aleargă 
ceru-ntinde limba văruită 
– în orașul putrezit pe targă 
nu miroase-a nici o dinamită.

Proști mai sunt acești intercalați 
oameni, care vin aici și calcă 
printre orbori noi civilizați, 
cu miraje galbene sub falcă.

Zeamă caldă, ploaia se-ncropește
 pe cravata parcului – aleea 
toți musonii largi spre Eritreea 
trec cu-Oceanul Indian în dește.