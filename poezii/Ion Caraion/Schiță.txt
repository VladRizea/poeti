Am scris pe cărți o strofă-n Cișmigiu 
și-am scuturat-o, grea pe bulevard;
în primăvara mutului hazard 
mi-ai plâns mural ca pentru un sicriu.

Presimt cum apa morților, la gâtul 
întinderii de câmpuri e o stampă; 
rup credincioșii noștri soarele în lampă, 
sătulă – strada-și dumică urâtul.

Reîncep orchestrele. Astarte 
sună curcubeiele de drupe. 
Ne smulge, ne rupe 
tristețea, departe – ne rupe, ne-mparte.