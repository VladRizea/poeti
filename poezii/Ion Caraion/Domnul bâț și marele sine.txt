Haide-hai, haide-hai 
scai și buhai, muște și cai, 
rivali și rivale 
ovale, 
o, vale – 
sacră copită 
hermafrodită, 
corb și sobol.

Nămolu-i nămol.
Nămolu-i nămol.

Poftiți, travestite 
și oculte
rumegătoare cu copite
multe,
la noi în catedrală
să v-asculte
îngeri în ochi cu belciuge
de smoală,
flori clăpăuge,
panere cu insulte
celeste,
jumulite ori zmulte
morții, pe ferestre.
Ideală.
Noi suntem noi.
Stare.
Lumea e goală.
Noroiu-i noroi.
Haide-hai, disperare.

Noduroase gulii.
Apoteoze 
vag rozulii. 
Roșu și roz e 
firmamentul. Fior.
Uite și iată – 
eu am să zbor.
Fleoașca fleoșc, hi și hi, 
ca o orație.
În orice caz, 
era extaz.
Era incantație.
Se-aprinse roată 
ori tresări 
azurul deodată.
Un alibi 
declamator 
de ciocolată.

Cosmic moment.

Eu voi zbura 
(descurce-se, încurce-le!) 
din ce în ce mai absent 
prin furcile 
(vezi bine 
de scamă de za) 
Marelui Sine 
care sui 
și-ncepu să se clatine 
într-un solemn 
adaos de lemn 
peste eresuri și datine.

Era semn.

Uite-o că vine 
umbra spre noi.
Uite-l că fuge 
timpu-napoi.
Ce hălăciuge 
de cețuri… Vâlvoi 
de răpiri diafane.
Vag. Vid. Vane.

În orice caz 
este sublim –
De-atunci până azi, 
călătorim.

Eu mă consacru 
– sciziparitate – 
lui Odoacru, 
zice-un abate 
eteric – 
și pleacă la Roma 
inefabil ca aroma.

Se face întuneric.

Tu te consacri 
– cică sau poate – 
imbecililor sacri, 
domnule Bâț 
ori nu mai știu la câți
zei durdulii 
de cocă și rouă, 
zice-o găină 
(se face lumină) 
ca-n panoplii 
(ei, și?!) 
tăiată în două.

Laudă vouă, 
asini și asine, 
marele Sine 
acum se ouă.