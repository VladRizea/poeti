A fost o mare a noastră și-un cer al nimănui 
pustietatea își bătea cuiele din ce în ce mai adânc 
o sare bătrână se așază pe degetele serii 
prin ceața aceea am mers în genunchi și nebun 
la rând cu lingurile și fărașele vântului 
ouă de șarpe faceți-vă struguri ca să mănânc 
păsări de pradă ciuguliți-mă ca să nu orbiți 
a orbit și timpul și nemărginirea lepădări 
vântul mătură îngheață urmele 
suntem acești călători pe care cine-i întreabă 
nu-i aude cine-i aude îi uită 
și valurile și ierburile și soarele și ficatul 
de rugină al peștilor turtesc privirea nicăieri 
nu va mai înflori nici un pom 
țipătul taie barca os de os om de om pe tine 
te strigă uitații când urlă și mor 
am mers prin țara goală speranțe cu bot rupt 
era o mare-a noastră și-un cer absurd absurd