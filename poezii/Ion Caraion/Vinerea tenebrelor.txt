Ești cârpa care spală pe jos.
Celălalt ochi nu ți l-au scos.

Astăzi luna n-o să vie.
Ce frumos, la ciori, din pod
– atârnat de bagdadie – 
râdea primul idiot!

Lasă, 
grimasă, 

că știu: 
a fost un cer plumburiu.

Când s-au descâlcit mădularele, 
apunea soarele.

De când te tot port
mască de mort?

Văduvele 
cu măduvele 

coapte.
S-a făcut noapte. 

Iar nopții îi flutura părul.
Mai târziu se va ști adevărul.

Nu de flori de măr 
flutură un păr.

Trecători… trecători… 
prin lumea cu cocori.

Polifem era iapă.
Afrodita mânca ceapă.

O sabie 
avea scabie.

Poseidon 
locuia într-un bidon; 

conopida 
cu omida; 

colbul – pe bust. 
Dezgust.

Și m-am uitat cine 
– cabotine! cabotine! – 

a deschis binișor ușile 
să nu simtă brândușele 

ori văzduhul, ori bruma, 
când o să iasă huiduma. 

Iar lumina de la birt 
s-a stins peste fecioara din spirt.