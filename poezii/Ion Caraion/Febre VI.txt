Ascutec de lăstuni peste irugi 
odaia toată freamătă și-adulm 
iuțeala crudă-a cojilor de ulm 
amirosind a sânge de la slugi.
Arare mâini cu degetele scurte, 
la graba mea în timpul nepereche, 
metecăie de-atâtea mii de leghe 
și-aidoma de albe-mi intrară-n curte, 
ca și pe vremea moinelor, când storul, 
umbrit de liliac și dimineață, 
uda la geam c-o liniște mistreață; 
iar ferigile-neacă foișorul 
și-n bocete de moarte vin sub pom 
la lepădarea omului de om.
E-atât de mare liniștea și-atât 
de multă noapte-mi bâlbâie în gât, 
că nici n-alegi ca lumea, din mulțime – 
topit la fund ca sub o carapace, 
a cui nesoartă din atâtea clime 
se-așterne-n ochi și care tâmplă tace; 
că mâinii mele i-am uitat vechimea, 
că ochilor le-au stat la ei toți cerbii 
și nu mai dă-n orașe firul ierbii.