Nu înveți lupii să mănânce de post.
Iedul cel mare citea pe-Ariost.

Mijlociul îi venea la subsuoară.
Proverbul făcea scăunele de ceară.

Iar iedul mezin 
trece printr-o metamorfoză de crin, 

ca un fel de balans – 
din zicale-n comori, din profiluri în dans 

și când capra dă din barbă, 
toată parabola-ncepe să fiarbă.

                                *

Atunci se-aude timpul până-n pădure.
Întâmplarea întâmplărilor întinde procovițele sure, 

pe care lupul lupilor, venit la fereastră pitiș, 
alunecă și se preface-n măcriș.

Și păsările Domnului mănâncă din el 
ca din Principele lui Machiavel;

„Ia te uită cât e de urât!” – 
i-arată atunci copiii părul și râd 

pe fereastră, de lup, fără minte...
Însă barba dă din capră înainte.