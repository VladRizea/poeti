Clefăind sălbatic (botul doar și-a scos 
din mocirla pâclei și și-l vâră iar) 
corbii-nchipuirea unui soi de porc 
dar cu colți și pene, dar cu pliscu-n jos, 
trec pe cer în flote, croncăne, se-ntorc 
într-un du-te-vino vaier funerar 
bagdadie scundă-a unui nor Tartar 
peste hoitul nostru viu și caraghios 
peste (câți?) clăbuci – cocă moale – 
ai păstoasei noastre vietăți de fum, 
ucigașe păsări pușlamale 
păsări ciocli, păsări nopți, eden postum