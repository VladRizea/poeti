O! se face alb în jur
Ca omătul pe coburi;
O! se face alb în toate
Ca zăpada peste sate.

Tremură sub cer golașe
Craiuri, neamuri, voci orașe.

Adăstând a dor și-a mit,
Haideți crai din Răsărit,
Că v-aștept
Sub bradul drept,
Bradul inimii-nțelept.
Că vă strig
Print-un covrig:
Cucurigu – cucurigu!
Și vă-ntâmpin, în cale
De omăt moale,
Sub universale
Crengi miraculoase,
Legănând pe case
Albăstrimi sfioase –
Cu vedre de vin
Senin;
Cu pâne
Din grâne
Bătrâne;
Cu colaci
Cât niște saci
De baci;
Cu poame
În năframe
De mame.
Cu miei țintați,
Duși pe braț
De tați împărați.
Iar în păr
Cu flori de măr,
Adevăr din adevăr,
Salbă tânără-ntre salbe –
De flori dalbe!
De flori dalbe!