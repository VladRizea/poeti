Oceanul va pleca într-o barcă.

N-a mai trecut 
prin oglindă nici o femeie.

Câinile din fiord 
pe care-l acoperă gândacii... 

N-o să mai treacă 
prin timp, nici un semn.
Cer căzut.
Ridi pagliacci
O seară sumar scandinavă.
Pisici de mătase.
Plouă pe case 
și pe trecut.
Nord.
Mă abțin. Mă îndemn.
Prilej care n-o să se mai întoarcă.
Azi taina se încheie 
la singurul ei nasture rupt 
și fărâmicios.

Bucătarii mestecă-n otravă 
ca-ntr-un sos.

Dedesubt 
e o băltoacă...
Deasupra – un lemn.
Barcă, parcă.
Sau câteva case 
leoarcă.
De prisos.
Aceleași cuvinte.
Greață.
Bucătarii mestecă, mestecă, mestecă-nainte, 
buimaci.

Patruzecișinouădemiidegândaci.
Intră în sânge o cracă 
de venin și untdelemn.
Ies din golf două vase...

Aceleași acoperișuri în ceață.

Câinele și pisica.

N-a mai trecut  prin oglindă mintea.