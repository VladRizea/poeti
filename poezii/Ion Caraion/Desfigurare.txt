Căldura nu mai poate în pernele cu fulgi 
și iese-n strada goală. Asfaltu-i plin de schele.
Dacă te-ai duce-acum în fânuri să te culci, 
scoici de cenușă calde ți s-ar plimba sub piele 
și lăbărțată-n curte, ziua și-ar roade zborul.
Ce sâni pictați de tineri din arbori lângă trunchi!
Femeile-adormite confuz își duc piciorul 
prin mucegaiul cretei: 
un tăvălit genunchi 
și-arată fiecare. Văzduhu-i singuratic, 
iar fustele au sânge; fulare mari și roșii 
te-nțeapă-n șold. E soare. Câte-un pendul molatic 
mușcă spărtura caldă din aerul cămășii.