îmi merge prin trup
mi se părea că un domn
de cenușă, un lup
sau o tăcere
îmi vor cere 
socoteală pentru că mă aflu sub copac
mi-era teamă și vină
(cum nu fac niciodată ce fac)
mi-era puțină, foarte puțină
liniștea foarte gol și sec
paharul am simțit că mă-nec
mi se părea că sunt în grădină
că trec
pescarul, păsărarul, mistreții
că ești pe terasă
de-atunci, pe marginea ceții
că nu știu câți prunci
aleargă spre lac
și că din copac s-a desprins
nu știu ce spadă, ce lucru
ciudat, ce colier
gheme de praf, scorburi de mister
pe muntele nins
cădeau stele ori grinzi
de la o casă pe care nimeni n-o făcuse
cădea noapte și cer
și gheață și tuse
amestecând beznă, lumină, 
fier și urât
lupul ori necunoscutul ori domnul de scrum
prin somn, prin copac
mă strângeau de gât
prefăcându-mă în mac
mi-am scuturat petalele și-un vânt le-a dus
el știe unde
vântul care-a apus  
deasupra ostroavelor tale rotunde.