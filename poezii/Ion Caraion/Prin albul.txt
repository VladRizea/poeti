Prin albul oval 
și rece-al palorii de lună
seara câinele părea cal
deasupra ierbii care sună
(drum de Sine)
egolatră
a metal prin amintire
și a piatră.

Ți se umfla sânul 
ochii – postumii – 
ți se stinseră. Pasul 
rămase în aer. O frunză 
între două tabere.
Cine s-o apere?
Resemnată ca fânul, 
cea mai veche zi a lumii 
a întins mindire.
Ca să se-ascunză?

Ca să-nșele apei valul?
Câinile și calul 
(o iluzie optică) 
de pe tabla din grădină, 
pe la miezonoptică – 
îmi năzare că se-nchină 
pietrei și se-neacă-n lună.
Lună rea ca un cuțit.
Piatra cade. Sânul sună
Iarba-i tulbure și bună: 
ce înghite a-nghițit.