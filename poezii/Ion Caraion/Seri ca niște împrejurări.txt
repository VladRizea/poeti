Seri ca niște împrejurări 
mâini ca niște împrejurări pustii 
câmp tăiat 
într-o mie de mii 
de așchii de țeastă 

ce pot face eu pentru tine, Doamne?

Pentru spurcăciunea ta castă 
iubito 
m-am întors 

vorbe ca niște împrejmuiri 
mâini ca niște femei 
care pleacă și uită 
și-i noapte 

o poezie fără tâmple 

aveai părul de orz 
și carnea de lapte 
otrăvit 

focul conține apă și apa conține foc; 
așa cum te-am iubit – 
haosul se-ncheagă la loc 

nimic n-o să se întâmple