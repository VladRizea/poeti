Am terminat, în fine, tristețea... Mă îmbrac
Într-o lumină ruptă.
Iar cumpăna ce-o port 
sau am purtat-o-n luptă 
(cu talerele sparte) 
rămâne altor vise. Un fluture sărac 
dispare singur sus. 
Ca urma unui cort 
pe zări sau pe nisip, atâta simt măcar 
că fiecare pas aerian și rar 
departe, mai departe 
e-al meu și nu-i...
Dar nu știu nici înțelesul prost 
a ceea ce fiind vădirea-i că n-a fost 
nici ironia cui așază iar la loc tăcerea, lutul, poate 
un zâmbet un ciorchine 
sau altă rămășiță de univers confuz.
Nimic. Ci iată-mi țărmul... S-au terminat în fine 
cărările, umblatul, 
batjocura – și ce? Numiți miracol vidul? 
Mă-ntorc într-o lumină mai rece ca bolidul 
de gheață. Voi fi spus?
Prăpastia e-ntreagă, iar luna jumătate.
Și fluturele-a pus 
un punct pe rama lămpii. Polenul va vâsli 
– corabie și corb – 
către-nceputul nopții – către-ndărătul orb.

Se-apropie răcoarea. Se pregătește schimbul
Închide ușa, că te-aude timpul.