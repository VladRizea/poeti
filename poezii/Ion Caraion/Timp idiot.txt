Ori temnicer, 
Sălbatec prin cer 
umblă ce bot
sau ce copite? Gângavă 
stradă și lume… Am scris
unui necunoscut, unei șopârle.
E urât în buzunar și la Paris.
Asvârle 
toamnă de otravă
în fine
ce-a mai rămas din mine.
Sălcii pe Sena și gunoaie 
taie 
vițelul cel gras
trecutul și dă-mă la câini
împreună cu el.
Pastel 
Idiot, idiot.
Aceste pete pe mâini, 
aceste goluri în glas,
acest mare balot
cu nimic la pătrat.
Lume în care e terciu-mpărat.
Acest nor…
N-am fost nicăieri: nici acolo nici aici. 
Un tren 
a sărit în aer. O pasăre migratoare 
a-nghețat în zbor.
N-am putea face schimb.
Aceiași hingheri 
spânzură câini, oameni, papiote 
vopsite sau ba. Drapele.
Nădragi. E frig în bunici 
ca-n grote, ca-n stele.
Va ninge în soare.
Străzile s-afundă în timp 
din ce în ce mai mici, 
mai înșelătoare, 
mai cu spini.
Mâine a fost ieri.
Ce de fluturi străini…
Sălcii pe Sena.
Un tren a 
intrat aseară în mare 
și-acum se plimbă printre rechini, 
ca printre semafoare.