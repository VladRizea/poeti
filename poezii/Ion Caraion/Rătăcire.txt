Seara plecase ca un iepure prin pădure 
ca o vechime cu soarele-n plisc
lunii i-a căzut balotul ceva mai departe

într-o altă moarte
răsărea timpul Obscure
gânduri. Va fi un risc
somnul.
Care mai de care se asmuță 
jivinele nopții. Cioburi sparte.
Păsări nu mai sunt.
Nici retroversiunea lentelor 
frunze. Nici cărările.
Viața nu se cruță.
Tiptil 
muntele e tras cu o săniuță 
de un copil 
în prăpastie. Și pisat mărunt. Mărunt, 
cum se pisau gările 
pe vremea de fildeș a bombardamentelor.

Ca fumul 
(iarăși nodul din gât…) 
un iepure trece drumul.

Știi că te-ai rătăcit și-atât.

Lungi ca șerpii 
gândaci care pleacă 
prin nopțile iernii…

Iarbă seacă.