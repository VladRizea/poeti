Ca zărghite o iau razna toate-încât 
– clown, mire, muhaia sau gâde – 
cimitirelor, din stepă, Belzebut 
(pute cerul, pute omul toate put) 
le miroase-n treacăt și surâde 
florile de ceață.
Drumurile-apun
El scornește idoli de tutun 
și fumează papură pe jgheaburi.
O, frunziș exotic, straniu și nebun!
(Ceața-i ca mașinile cu aburi: 
suge, suflă, taie, - ngheață, uscă) 
– te-am simțit în sfere-albastre cum adii 
când eram și noi cândva pe lume 
broateci, muguri, greieri sau copii.
Ofilire veșnică, tu bruscă 
fărâmare-adesea fără țel 
chemi un dafin și alungi o muscă 
scuturi murmur, treieri colb, tu te uiți la el
Infinit pe care-l cară furii 
– o! ce praf apos de mușețel și-amurg – 
ceața-i ca omizile scripturii.
Oxidează munții. În care nu mai urc.
Limpezii, haoticii, superbii 
munți ai lunii… Luna e-n hazna: porumb.
Soarele a-ntins deasupra ierbii 
veninoase, reci bijuterii de plumb.