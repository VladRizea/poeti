Din broasca – în sine – țestoasă 
solstițiul scoate c-o lupă 
vagi fluiere tinere, ca să 
înceapă-n regi cântecul după. 

E noaptea nopților, vai!
dar, calmă, ne calcă pe două 
ferestre de algă, o rouă 
de curbe, cu luna pe cai.

Pe caii mesteacăni de cupru – 
la luna femeii bălane, 
nelogicul pom, un jder suplu, 
frunzos viscolind la cabane.

Cu tunse poteci la-nceput: 
văzduh aplecat până-n iezii 
plouați, ce visează-n trecut 
păduri din teracota zăpezii.

În frunza de dud care trece 
patetică, din castelele mâini: 
în brunele mări, câte zece, 
de boturi bântuite de câini.

În – poate – pierduta meandră 
din, totuși, capricornul 
latent o prea alintată stea tandră 
(solstițiu de regi și-aliment!).

Pe caii de cupru, ca lupii 
pe sumbrele ape-n oblânc 
ieșirea din ev a șalupii 
se-aude, se-aude adânc.