veneau de departe, le 
fluturau fragede 
mădularele, soartele 
ca niște – trage de 
fantasmele lor! – 
ațe ce zbor 

veneau din neunde 
ciuruind hămesiți 
de-afunde, profunde 
miraje… 
veniți – 
le-am strigat, i-am chemat 
aici în castel 
e-al lui, însă el 
acum-i plecat 

luați loc! e absență 
și sărbătoare 

veneau dinspre care 
indiferență-n 
multiplicare?

îi omenii, de le 
pieri foame, pieri sete 
eumenidele 
multicolore 
cete de fete 
cu vipere-n plete 
veniră în ore 
și zile de-a rândul 
sângele, gândul 
să și-l desfete 
să li-l sugă, lipite 
pe trupul ca vântul 
mozolind în copite 
selenare, pământul 

pe trupul de ațe
al acelei – cu roate – 
hidre paiațe
nenumărate
roatele ținerii 
(prin moalele ceții) 
de minte, 
hereții 
umbrelor, tinerii 

palide, palide 
cântece în rest… 
câte stânci și falii de 
ascunziș funest!

fantastic dezmierd 
spre marea bulboană 
trece, da-n goană 
sub focul deșert, 
arca nălucă 
să-i ducă, s-aducă 
pe apa văpaie 
în locu-le, altă 
(și s-o despoaie) 
prăsilă de spectre 

trec tre… trec tre… trec tre… trec trenuri, 
tresaltă ca fierul prin ochii 
rănitei electre – 
fix, între toghii, 
sânețe și țepi, 
ochiul de lasser 
furioasele paseri, 
furioasele iepi 
hipnotizate 

hiptoză cetate, 
demonie fluidă 
– multiplicate – 
palate lăcate 
semn cristalidă 
sfericul (poate) 
o! timpului mers, 

încâlcit univers, 
nebunie timidă-n 
care mă culc 
în care mă scol – 
pulbere, fulg, 
mers gol sau stea goală 
stea goală   timp gol…