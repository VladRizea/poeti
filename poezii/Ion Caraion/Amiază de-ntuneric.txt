Am fost ca două vietăți saline: marea și lacrimile – 
alăptându-se în cosmos 
clipa lezează un simț și se plânge 
de durere, altuia vieți paralele 
amiază de-ntuneric sau a cărei umbre, cerul?
și te-ai făcut copacul cu scorburi ca o casă
din care infinitul mă-nconjură o arcă
tăiată-n trupul verde al templului dintâi
și-al timpului M-absoarbe
imensitatea pură.
Mi-i frică și mi-i nalt – 
Ecou de vetre pașnic și falnic țărm de mare.
Răscoală ocrotită de vântul ce răscoală 
ca zeu femeie în femeie statuie în statuie
și orb în surd Și surdă întreaga noastră mare!
O! cărui murmur, umbra?
Sau astrologul?
Rana?
Încărunțiră imnuri pe prund… îndeletnicire 
de nunți ce n-au să fie – 

Ci te-ai făcut un cuget cu frunze, 
cu sălașuri lăuntrice-n lăuntrul 
misterului corăbii 
de cicatrici superbe… 

ce preot cosmic duce
ecourile mării?
Amiază de-ntuneric.

Pe prispe – 
urcă strugurii perpendiculari.

Îngenuncheai pe frize abia întrezărite 
ca o rădăcină…
Grotă Crengi Lavă

Soarele dă lapte nebuniei. Corabia e un sicriu.