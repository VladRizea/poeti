O scurtă 
panteră cu puii în burtă, 
trenul trece prin oraș, un oraș cu grădini – 
de la ferestre te uiți în vagonul restaurant 
și-n vagoanele de dormit

sau o fi aerul argăsit
al trecutului din care
pe gard ronțăie-o pisică
șoarecele ei de sânge și frică

trenul trece printr-o minge de tenis și printr-o piersică
printr-o cutie de droguri printr-o casă de bani
printr-o seară de jazz ca un harbuz – 
de la jumătatea munților te uiți în jumătatea 
ascunsă a paradisului regăsit

lacul va răsturna casele cu verandele-n sus
ca s-aducă la el pe masă
din clipă în clipă cerul care se ridică se lasă
până la fund purtat copilărește
încoace și-ncolo de val
pe-o aripă de pește
pe-un cal 
de mare

trenul trece printr-o culoare
imaginară