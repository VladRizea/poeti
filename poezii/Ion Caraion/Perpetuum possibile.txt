un băț pentru broască, al doilea băț
pentru cangur, dar canguru-l
lua și pe-al treilea în care mi-agăț,
seara, halatul cu pete ca pe-o cârpă de ranguri…

…și astfel jurnalul curgea mai departe
sec, paranoic, târziu,
bântuit de priveliști de moarte.

Când nacela deveni-va sicriu…
Las′ că știu! Las′ că știu!

Sub păstăile ce-și dezvăluie tecile – 
îngăduie, tăcere, tăgăduiala serii!
Solomonarii acopăr potecile, 
scutură vânturile merii.

Rar a existat tinerețe 
mai țeapănă decât ușa 
apartamentului cu trei bețe 
unde locuia omul cu cangur.

Le iartă amurgul cenușa, 
pereților mucezi din ganguri.

Un cangur, trei bețe și-o broască…
Atârnând, o perdea risipită…
Și halatul sub care-or să-mi găsească 
tâmpla ca pe-un fel de copită…

…jurnalul, pe vorbele rupte, 
apăsa ca bocancii în lupte.

Oac-au! Pff-urrr! Pff-urrr! Oac-au!
Pe cangur îl cresc, pe broască o iau.
Oac-au!

Neștiutorii (ce nu cred ei…) credeau 
că, sătul de toate cuvintele, 
păpușarul, cum e coaja verde de nucă sau 
municipiile-n munți, pestriți ca mormintele, 
are ceva negru pe cuget. 

„De aceea nu deschide când batem!” – 
presupunea administratorul buged.

„De aceea!”

Proverbele și-așteptau Salomeia.

Atârna undeva o perdea.

Dar chiriașii de la mansarde adesea 
– gândind la cine știe câte – 
dădeau din cap cu înțeles.
În sus, în jos, pe scări 
treceau femei frumoase… treceau femei urâte…  

Ca prin stuf, broasca țestoasă umbla prin pădurea 
morții – când judecătorii porniți să cerceteze, 
n-au știut cine calcă așa de aiurea 
prin odaia cu leandrii, în pâslari și proteze.

Atârna risipită undeva o perdea…

Parchetu-a venit. Comisarii-au țipat:
„În numele legii vă spun…”
Dar broaștei puțin i-a păsat.
Poate nu mai este săpun…

Poate-a uitat… 
(se-ntreba, se gândea
– ocolind prin odaie – 
amarul țest, că nu-l mai taie).

Atârna undeva o perdea 
și mortul își zâmbea de sub ea 
ca marsupiile mărilor moarte, 
din castronul său mic, fără toarte.

Împins cu răngile, zăvorul 
sări ca bila din țâțâni 
și s-a umplut de inși decorul.
Urcau miazmele: fântâni, 
vibra fereastra ca o liră.

Trei bețe găsiră și-o tâmplă de sigă…
Încolo, nimic… doar – ca o aripă – storul.
Castronul se făcuse cotigă, 
iar broasca ocolea procurorul.
Încolo nimic…
„N-aș fi bănuit”, a lăsat să se-nfigă 
(în geamul căzut) 
opinia sa un limbut:
„altceva, decât femei și dezmăț”.

Un băț pentru broască, al doilea băț…

(aici se-ntrerupsese tot tot zborul).
Iar broasca ocolea procurorul…

Un băț pentru broască, al doilea băț
pentru cangur, dar canguru-l
lua și pe-al treilea în care mi-agăț,
seara, halatul cu pete ca pe-o cârpă de ranguri.

Căzut pe jos, vălătucit, 
jurnalul povestește-ntr-o doară:
Nu mai am putere… ooo… o să-mi ia băăățuu-astă seară…
Priviră juzii: 
„Hm… păcat!” 
la tâmpla ca un fel de copită, 
la perdeaua cu cangur travestit în halat 
a păpușarului spălăcit, spălăcită.

Adânc ploconindu-și în oglindă păunul, 
păroasa-i trufie, flămând ca o scoabă, 
cu gheara întinsă, cangurul dănțuia într-o labă 
căci avea două bețe, iar broasca doar unul…