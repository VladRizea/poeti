rămas de la fuga-n egipt
dintre pustii și tumulte
cresc într-un cântec de eucalipt
cu care antropologia s-a fript
în două rânduri sau mai multe.

o petrecere meschină 
are loc în grădină

tichia-mi agățată-n timp
ca un canaf, însă cu ghimp
o flutură-mpărați și-o colindă
ca și mine, cu toții
de purecii luminii din oglindă

turmentați (și-n ce fel)
sărind printre spițele roții
nebune, boeme
sau roților lui ezechiel
blesteme… blesteme… blesteme…
bâzdâgănii în cruce, pe rând
fiecare-ntr-altă parte trăgând
cu principii monstruoase
capete la rându-le trase
la dreapta-n jos, în sus, la stânga
de-un zeu cât mătărânga
un tobogan de copite 
pietre de vad zdrobite
voi, stafii fantastice – bine
că ați deschis ușile
momâi și de-a bușile
din eden venind pân′la mine
luați loc în animalul ciudat,
ciuguliți – să vedeți – de cocoși
(ruine ale cărui dispărut sultanat?)
Scămoși sânii nopții, scămoși…

puritatea copacilor, lumina ca de unt
a cerului înstelat
se ferfenițează mărunt
sidefie
timpul intră și iese din palat
ca o viță de vie
cu broboanele mari

în, în, în târziu
printre lari, printre homari,
totu-ncepu să nu mai fie,
să se clatine ca un dinte
bătu un vânt subțire,
chefliu,
obosit, sfărâmicios
ca-ntr-o-nstrăinată – amintire 
de lume-ntoarsă pe dos,
în care vărarii – melodioase 
ere zornăiau fraged; lăncii și oase
și umbre cu prinți în pantaloni
de mătase
pe platou aduși
spre-a fi ciuguliți de claponi
după urși

în fiecare seară lângă ziduri
se proiectează lent un cartier

îmi joc munții la ruletă pe ziduri
ianus cu două tigve într-una:
miazăzi și miazănoapte
câte țâțe la cât lapte?
așa de puțin timp… așa de puțină
lună… 
ca-ntr-un tratat auster de medicină,
chiuvetele
se spală pe dinți și secretă,
ridică-te-n picioare,
un ser, un acid, o paloare
îmi joc munții la ruletă
ca peretele
care
se joacă simplu de-a uite-l nu e la soare

apă multiplicatoare
ca mâine, ca mâine, ca mâine,
același zeu cât mătărânga
pe șase labe lungi de câine
una-n sus, una-n jos, două la dreapta, două-n stânga
rămas de la fuga-n egipt
deasupra apei sta-va-nfipt
șirag al rănilor oculte
(ca să-l presare peste nil) 
hermafroditul imbecil
cu care-antropologia s-a fript
în două rânduri sau mai multe,
găurindu-mi tichia, în vreme
ce-alergam – și pe ezechiel – 
(blesteme… blesteme… blesteme…) 
după voi, după tine, după el
prin pustii și tumulturi
o petrecere sadică
sub vița-de-vie cu broboanele mari
are loc între poate și adică,
sub animalul pavoazat cu lari și homari.