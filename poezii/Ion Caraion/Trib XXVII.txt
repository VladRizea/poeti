Pâlpâiri de magneziu luciră pe pereți 
altceva cred că înseamnă lumina
de-ar mai rămâne-n cramă chihlimbare!
Proximă rană. Deasupra fântânii.
Am cunoscut-o noaptea 
întâmplări mărunte ca foșnetul 
stele mici ca niște mormoloci 
pereți-templu șoareci sacri 
deasupra fântânilor magice – femei
Picură cântecul și câte-o lumină
Întunericul se revelă ca o arheologie
E-n noi o poveste…
Altceva cred că înseamnă întunericul
Soldați ai apelor – picioare cuibărindu-se în flori
Brutală proximitate
Omul șesurilor întreba grâul
Omul stalactitelor întreba întunericul

Câmpia s-a aprins ca o conștiință 

Se trezește sfielnic. Întreabă un zeu. Își descântă subsuoarele.
Două săbii de var uitate-n vacanță
Două cumpene fără îngeri din care lăcrimează veșnicia
Împrăștiată-n munți, 
am cunoscut-o noaptea

Câmpia se întindea ca o înviere