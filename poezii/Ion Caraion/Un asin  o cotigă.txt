Ai stat în mâini multe în gări multe 
amintirile sunt noroiul omului  
știi cum se bat cuie cum se cară pietre și morți 
un asin o cotigă o cazma un soldat 
asinul a plecat să moară-n pustietate 
cotiga s-a prefăcut în horoscop 
în cazmaua cu coada ruptă va-nflori rapița 
lopata-i banda rulantă a oboselii 
din care moțăie soldatul 

știi cum se fac palatele și cine stă în palate 
cum se fac bordeiele și cine stă în bordeie 
seara ți-a aruncat pe podele prima rândunică moartă 
– și cine umblă-n genunchi pe luminile ochilor...
ai stat în mâini multe în gări multe