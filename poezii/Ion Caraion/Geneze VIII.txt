Ni se cocoțase dimineața pe umeri și nu muriseră stelele.

Niște mari argumente de piatră, 
cu pahare de soare în mână, 
spintecă visul.

Ploile spațiilor spuneau că orașele 
vor veni din ce în ce mai aproape; 
și ierburile pământului au hrănit ciurde, oglindindu-le 
în râuri 
pe care pluteau corăbii cu flăcări la catarguri.
Țara…

Timpul umblă prin lume.
Zorile ajung înaintea oamenilor.
Ca niște jurisprudențe ale hazardului 
date împotriva beznei, pururi, 
din văi frenetice izbucnesc descălecătorii.
Orice noapte presupune o zi înainte și una după. 
Mi se pare că sunt un scrânciob în care se dă 
huța infinitul.