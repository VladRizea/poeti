Aurul verde al stelelor jilăvi fețele.
Mi-așezaseră casa pe valuri, ca să mă aflu oriunde.
În hlamide de brumă, copacii cu bețele în mână, 
pe țărmuri, mai dansau dansuri rotunde.

Am fost în firele de iarbă care dorm 
sub ger: niște oase.
La o gară în noapte, inform, 
trenul disperării țipase.

Când morții căreia mă dară 
oamenii m-au azvârlit fără să le-o cer, 
îngerii pentru a doua oară 
se despărțiseră-n cer.

Câteva păreri de rău mai rătăceau peste sumbrele 
depouri și hale.
Iubito, treci printre gloanțe ca umbrele 
și-acoperă-mi ochii cu brațele tale.

M-am scuturat odată cu palorile 
dimineții, cu bemolii 
din care plecau privighetorile 
oarbe. Ceruri de molii.

Iubito, treci printre stele ca umbrele 
și-acoperă-mi ochii.