Inși pământii cu fețe de ghips 
ne-alungă pe câmp cu bolovani 
Pustietate… croncani…
Ies cârtițele logodnelor de-apocalips.

Duc azi furca și târnăcopul
Metri cubi… metri cubi…
Primăvara-mi râde cu plopul 
ciuruit cu hulubi.

Fiindcă sunteți frații noștri, bucurați-vă c-am ajuns 
ca niște chioșcuri policrome 
cu reviste ilustrate și-arome 
din care tremură stuful netuns.

Sângele zgârie. Dobrogea latră.
Pumnul s-a-nchis ca un clește.
Omul cu lada privește 
în sufletul lui ca o piatră.

Pune mâna pe-un bulgăre, pune mâna pe-o stea, 
se rostogolește ca un pom de Crăciun 
deasupra ghiolului care dacă l-ar bea, dacă l-ar bea, 
nu l-ar mai găsi mâine nici un lăstun.

Și târziu, când fiecare cuvânt se înnegurează, 
iar luna înțeapă ca un ghiont, 
înlăuntrul ei privirea lui trează 
visează la regii din Pont.