Sorbi din ozon și nesații.
Bei din lalele și maci.
Păsărilor lacurilor mele, 
diafanei morți, înaltei grații, 
ce le pasă lor c-avem perdele 
de eter, de cețuri și-utopie 
înotând cu funii ori cârmaci 
(lasă robii… lasă împărații…) 
printr-o vârstă care n-o să fie?

Stele-atârnă-n cer ca spânzurații 
către vidu-n care te prefaci – 
prafu fu-acela verde… Sidefie, 
umbra-aceea încă, iar tu taci 
(lasă-acele nopți…acei gândaci…) 
zornăind arar ca-ntr-o cutie 
a deschis un bâlci dibaci.

Sunt ai noștri, dați-ni-i și dați-i 
ca pe fluturi, ca pe idoli, ca pe saci – 
munților să-i tulbure cu spații.

Sfâșiată-n partea unde-adie 
tigve, ierni, trompete, ștreang, hereți, 
fâlfâie spumoasă-o melodie 
(pete-apar pe râu ca psihopații) 
cu-alifii de draci și îngeri beți.

Iadul plin de gări și carusele…
Ce le pasă lor că-avea să fie, 
păsărilor lacurilor mele 
(zburătoare flori din stirpe-n stirpe) 
plin de crengi și plin de utopie, 
gol – paharul vraiștei de sensuri?

Curgă-vă pe gât, năpârci, cățele 
aplecate-n mine ca spre lună, 
amintirea-acelor pulberi…
Sună 
(lasă câte gări… câte zăbrele…) 

undeva sticloasele perdele 
gurile-mbătate și-apoi știrbe, 
prafu-acela verde – iar tu taci – 
fără sensuri, fără cuget, fără stirpe, 
molfăind cenuși, tărâțe, stele 
între două vârste și câți maci?

între două șanțuri de castele
când cu râme, când cu hoituri, când cu raci…