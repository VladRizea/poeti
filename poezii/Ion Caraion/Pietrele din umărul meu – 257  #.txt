Acolo se plătea tăcerea, aici se plătește cuvântul.
Lucruri care prisosesc.
Două leziuni erotice: ochii 
niscai pădure într-o strachină 
puțin cotcodac analitic 
petele soartei…

N-aveți frumusețea care vă trebuie.

M-aștept pe mine.
Te-am făcut din cuvinte 
nepotrivite – 
(eu nu am dreptul să nu înving!) 
pentru că în fiecare zi înalț câte un oraș 
pentru că fiecare om trebuie să-și facă 
o singurătate a lui 
din peruci, sechele, copii ori dezgust.
Sau…

O, lucrurile! Ochii!
Cu tristeți duplicitare ca lenea țăranilor, cu zâmbete lirice ca rândunelele din Tokio,
dragostea mea pentru tine e o corabie – 
dacă aș fi pasăre migratoare aș pleca și aș veni cu păsările,
ești o vervă a dezordinei
ca halucinația și ceremoniile
ca focul și cântecul
ești ca mările noaptea.

Dacă aș fi pasăre migratoare aș pleca și aș veni cu vântul 
care înconjură corăbiile.