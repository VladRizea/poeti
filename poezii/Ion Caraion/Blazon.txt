Domnul cântă la clavir, 
doamna roade glaspapir.

De la Abel pân la Kant, 
viața e un diamant.

Vă puteți sui pe mine: 
sunt lucrul în sine.

Un bastard găsit în geam.
Mă-ngraș... mă destram...

Într-o zi am să strănut – 
ca s-arăt că am putut!

Și mai pot și alte lucruri: 
să-ncerc scufă, să port ciucuri

Straie-mbracă tot argatul.
Are cântec și-mbrăcatul!

Dintr-un greier (nu-i nimica) 
gângăvea la geam bunica.

Dar prin fonfăneala ei, 
ce de muci și de idei!

Ce de nopți și oseminte...
Corbule, mai ții tu minte:

noi – prima sectă 
din ordinea perfectă!