Nu ugere, dar poți ca să-i asameni 
cu niște scorburi palide de rouă, 
pereții jupuiți din care plouă 
pe grinzile căzute și pe oameni.

Hei! Cine-nșală crângurile? Cine 
s-a strecurat pe urma mea-n odaie?
Mă uit la lună, luna se despoaie…
Întreb tăcerea, râde-un mărăcine…

Guzganii jerpeliți de-alergătură, 
cu nările căscate-a bătălie, 
pândesc din colț o pradă ce-ntârzie 
de prea mult timp și timpul tot n-o fură. 

Și totuși e-un străin intrat de-aseară.
Mi s-a părut că-l văd întâi la ușă, 
pe urmă-nzorzonat ca o păpușă 
s-a tot zbătut, dar nu putea să moară.

Și nici acum nu-i mort… Mă mai cuprinde 
din când în când cu ochii, cu disprețul, 
ca un tâlhar ce nu și-a vrut județul 
pe-acest polog de paie și-ntre grinde.

Atâtea-ncep și nu știm sfârșitul…
Neterminat rămâne-n urmă visul – 
copilăria-și cheltuie caisul 
și-obrajii-și beau, de-aseară, asfințitul.