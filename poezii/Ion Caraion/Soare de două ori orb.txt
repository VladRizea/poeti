Soare de două ori orb  Corp 
răstignit și de ei și de tine, stors 
de toate picăturile de sânge

Liniște care nu doare Nu plânge 
și nu se strică Aluat bun 
de grâu, nu de orz

Cei care-au încercat să te smulgă din piroane spun 
că-n zori tu singur pe cruce te-ai întors 
și ți-ai bătut ca pe-o lege 
cuiele la loc

Totul trebuia să se-ntâmple cum s-a-ntâmplat

Fructe-ale Arborelui Ispitelor, care se coc 
pribege 
unul câte unul, cuvintele (ciudat!) 
au rămas 
de-atunci, cu rănile tale în glas – 
cum rămâne-un strop de lapte pe blid...

Și rănile nu se mai închid.

Nici nu coboară Nici nu suie 

Soarele-i acuma o gălbuie pată

E-adevărat, oamenii mai au niște cuie

Vino să ți le bată!