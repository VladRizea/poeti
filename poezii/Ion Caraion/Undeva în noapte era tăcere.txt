Undeva în noapte era tăcere 
undeva în tăcere era un drum 
înlăuntrul fiecărui drum 
alt drum 
undeva departe un drum era lung 
zgrunțuros și lung
undeva în lungul nopții era alt drum
undeva drumuia luna ungea cu umbră
drumuri de munte
undeva în munte un drum de piatră
se-ncolăcea pe după trunchiul
unui copac răsărind pletos
de-a dreptul din mare
undeva pe mare era un drum legănător
se legăna ca soarele
undeva în soare bătea-n josul drumului
un vânt ca un bici, ca o corabie
pornită la drum și la luptă
undeva-n toiu-ncăierării se căsca drumul
stelelor fără drum
fiecare drum
ca un fum
ieșea dinăuntrul altui drum
drumul soartei
se zbătea în flăcări
aerul
din ce în ce mai subțire mai rar
desena pe pământ un drum fără urmă
drumul nevăzut
orișice semn era semnul
mersului cel făr′ de popas
toate și toți mergeau
timpul era precedat de drumuri
ziua era drum
noaptea drum
le vedeai cum apar cum dispar
cum se face tăcere noapte munte
somn și gol și scrum
înlăuntrul fiecărui drum
era alt drum 

și drumurile nu se mai sfârșeau