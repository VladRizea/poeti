Se topește-n turla noastră 
fără sânge... fără an... 
fără umbră... fără os... 
ca un domn de zahăr tos,
arătarea când albastră
când ca plumbul-bolovan
poate-a unuia Hristos
(corbilor ca să se-nfrupte 
aruncat la el în mirt) 
poate-a unui mort în lupte 
din afara timpului, 
poate-a unui hărăzit.

Spinului, ghimpului 
cu care mă-npung 
(degete rupte, 
hârburi mici, ochii) – 
îi răsare un prunc 
înainte, în rochii 
de satrap 
numărându-și, înainte, 
castele.

Noapte, ieși din dulap, 
să vezi cum se nasc stelele 
fiecare, sfios, una 
(fantastică faună) 
din moartea celeilalte.
Ca Hristos ori luna 
de pe turlă. Satrapul 
își caută capul 
satârele, frica
(Altfel n-ar avea curaj) 
prin țărână și miaună 
la idolul gintei: pisica. 

– Furai. 
– Furași 
logoreica rochie. Ursul 
și mai cine te-a văzut? 
– Nimeni. 
– Simplu. Tai-o. Cred 
c-o să-și bâlbâie discursul 
și-atâta. Lângă pled, 
luna-și culcă șarpele. 

Stelele ca oarbele 
înotau în absolut.
Umere la umere 
sub copacii informi, 
pune să le numere 
pruncul pleiadele.
Și scade-le, scade-le 
una din alta, până adormi.