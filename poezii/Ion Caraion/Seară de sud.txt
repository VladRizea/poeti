În struguri și asinii Bizanțului amestecă icoane 
partea cea mai frumoasă a copacilor

Altădată răul 
era în afară 

(s-a deschis o ușă care nu duce nicăieri)

acum răul e în mine 
ca drumul printre roțile nunții
Cântă părul fetelor din Peștani, alergând

Văzduhul mi-amintește de Strunga 
de ultima zi a războiului

Azi Marta a împlinit doi ani 
– aceleași cântece fără vârstă
…pescarii aduc la țărm împărați și migdali

Poate că veacul acesta nu știe nimic 
din câte-s dedesubtul călcâielor lui…

beau din fântână cu timpul sălbăticit