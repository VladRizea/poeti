Din vorbe nu se fac pâini 
pâinile se fac din lacrimi 
dar cu vorbe se ia pâinea de la gură 
și se înmulțesc lacrimile.

Cine înmulțește lacrimile, cum poate fi om?

Fiecare vorbă are o soartă 
din care curge sânge,
Fiecare vorbă are o credință, 
aidoma soartei sale,
Când pleci din ea, 
pleci din sângele tău.

Din vorbe pot ieși gloanțe.
Cine crede în gloanțe mai mult decât în oameni, 
cum poate fi om?

Cred numai în oamenii ale căror vorbe sunt oameni.