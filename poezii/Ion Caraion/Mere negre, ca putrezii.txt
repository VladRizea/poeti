Mere negre, ca putrezii 
genunchi ai moartei

Gunoiul tresaltă...
Sau apa? Sau cine?

Spuneai să ne vedem cu bine 
pe lumea cealaltă - 

Cu o ireligioasă ambiție, 
suie coapsa ta către-o-naltă 
pierdere...
Severă 
tăcere prin lucruri, prin case

Un oraș e un domn cu timpul 
uitat la butonieră 
sau printre nimicuri.
O fi fost anotimpul
O fi fost pulberea de pe etajeră
Or fi fost pașii unor vocale 
fără putere, 
din cercul singurătății finale – 
o fi fost moarta venită la-nviere, 
însă-nviere de unde?

Cercul în cercuri din ce în ce mai profunde...
Orașu-n orașe dispărute-n vechime...

Or fi fost crime 
care nu se mai știu –

Mere negre... Pustiu...
Obosite, 
vocale și trucuri.
Spuneau lucruri 
ca ochii care ies din orbite.