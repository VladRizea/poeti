pânza lui de-a v-ați ascunselea
în arborii mei, poeme ca marea. Ca marea, ca frunzele.
Iar eu le pierdeam, până să numere bobocii.
Până să vină toamna, jaf scurt, pe furiș
Veneau alte năpaste. Furtul nu-nceta niciodată.
O!de câte ori izvoarele-ți încuiară, de câte ori muriși, 
bucurie, în crengile mele roată…
Andrelele vocii 
ruginite mai tricotează umbre și pete 
jucăușe în aer. Parcă o zbatere de aripi. Ca un fier mi-i 
pământul sub rădăcini. Grele corăbii de praf 
îmi taie cerul. Topoare sau gatere 
dedate la jaf
Parcă o zbatere. Parcă nimic.
La foc mic, 
rumeneau cete și pâlcuri de vedenii. Din perete-n perete 
păsări sălbatice, prăbușindu-se brusc, se izbesc
de ceva nelumesc.

Vântul, grindina, seceta, viermii 
întrecându-se care de care 
mi-au scuturat pădurea, îmi călcau în picioare
mereu frunzișul sfios.
Au împuns, m-au năpădit, mi-au secat, au ros
până și nervurile, până și conturul
foilor… Dar înmugureau alte poeme
jur-împrejur, neîncetat, jur-împrejurul
cicatricilor vechi. Și nu vechi
ciorchine perechi
Totul e veșnic. Totul era devreme.
Totul era continuu. Totul puternic.
Acum alt vistiernic 
strâmbă văzduhul, deșartă stelele, zbicește țărâna.
Setea n-o să-și afle fântâna 
(o, n-a fost niciodată albastru albastrul!)
– nici mersul, drumeții, nici umbrele – astrul, 
în fine, zadarnicul 
iernii mănunchi de țarțamuri…
Acum e întuneric. Trece paharnicul, 
să umple cupele așezate la geamuri.
Toastăm. Aceleași degete strig destramă 
aramă.