Păsări obosite ca salariile vechi 
se sfâșie semnul peste corul arborilor 
ce de pliscuri și gheare ce de pliscuri 
e rana care pavoazează dilemele 
e cea fără litere 
prin tăcerea ca un sacerdoțiu 
curg cioburi de munți 
oarecare stridență prin văzduh 
e cel spânzurat e cea despletită 
în pulsul ciudat al orașului 
s-a intercalat un limbaj de contradicții 
sunt ca un cal cu ochii obosiți 
setea îmi potolește apa 
umerii ei ca două zâzănii 
farmecă pietrele scrise cu lumină ambiguă 
urâtă ca moartea, o tristețe 
scutură toamnă și cineva râde-n sertar 
face figurație toarnă 
drumuri în capre ploaie-n gamele 
– haină-n care timpul găsea bomboane...  

s-a falsificat un munte 

ciugulind pe tarabe, 
păsări obosite ca salariile vechi