Merse. Merse. Merse.

Bătură averse.
Fulgeră. Ninse 
de mai multe ori.
Pe oase. Pe gură. 
Pe flori.

Galaxiile trecură.
Astronomia trecu.

Țurțurii scânteietori 
ai apei aprinse 
păreau ca la-nviere 
– fosfor și nu – 
niște severe 
făclii ori pleiade, 
în torentul acelei cascade, 
acelei erupții.

Asprii și rupții 
cosmici copaci – 
privește-i și taci.

Și taci.

Minereu. Steril.
Steril. Minereu.
Eu. El. eu.

Inutil. Inutil. 
Totul devenii foc.

Din loc în loc 
fără să pregete 
cădeau degete 
și stele de gheață.

Complimentul de mod.

Fumu-așternu ceață 
și vântu-așternu timp.

Un pod 
ca de nimb…

Ateu, căzu și degetul lui Dumnezeu.

El? Eu?

Printre crengi, printre ape, 
trecu o corabie goală 
aproape.