Scăfârlia cerului
Pulberea boierului
Oase-nțelepților
Bărbile nedrepților
Datina strămoșilor
Pintenii cocoșilor
Umbra ticăloșilor.

Lerui -ler, pe unde trec
Roibii timpului zevzec
Hula mării, vântul sec –
Ori ne-nghesuie la-nec
Ori ne duc pe ape-alene
Ori ne strigă să ne-mpene:

Vremea treieră-n gheene
Ape depănând și ape –
De-ați veni măcar aproape
Magi călări, închinători,
Să se plece, să ne scape
Ochiul vostru de comori

Să ne scape de la nori
De la foc, de la potop
De la râu, de la-mpilare,
Galopând un sfânt galop
Galopând un sfânt galop
Ațâțând jur-mprejur
Mari taifunuri de azur,
Să miroasă-n lan a soare
Să miroasă-n soare-a lan –

La mulți ani și la mulți ani,
Teferi domni, feți năzdrăvani,
Călărind pe munți umani,
Îngeri zvelți, cu luntrii line,
Și lumine, și lumine,
O! mirifice turbine.