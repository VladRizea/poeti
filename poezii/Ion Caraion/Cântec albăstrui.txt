Că te-am desprins din marea ta plecare, 
n-așterne cergi și nu scula obcine.
E pustnicia zidului din mine 
în fiecare ghimpe de pe floare.

Și-n fiecare om e-o sărbătoare 
din fânurile coapte care-adie 
prin părul tău, măi dragoste târzie, 
surpată-n ciutura fântânii care moare.

Pădurile cu flautele lor 
vin raclele cu moaște să-mi răstoarne, 
la lepădarea inimii de carne, 
sub harul-mag, prin leat, ca un cocor. 

O cingătoare-n vânt mai spune parcă 
de-ntâiul dans, de-ntâia-ne sonată.
Pe-aceste flori, iubito, niciodată 
au nu vom ști ce liniște le-ncarcă?

Nedumerindu-se în ceață până unde, 
de peste-ntinsul vremii care șchioapă, 
azi mi-e de-ajuns paragina mioapă 
să nu-mi mai știu parabolele-ascunde.

Nu vreau să-ți scriu, și totuși mă învinge 
și goana fagilor și proaspăta-le gală – 
și iar aud trecutul cum se scoală, 
și iar zăvorul sare ca o minge. 

Molatecă-n pădurea ei albastră, 
de noi ca printr-un vis și-aduce-aminte 
casiopeea inimii cuminte 
– și bate-un deget fraged la fereastră…