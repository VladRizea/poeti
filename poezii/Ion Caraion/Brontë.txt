Nopți de vânt, apoase reliefuri.
Moartea înseamnă copacii c-un diamant.
Vraiște, cu păr halucinant – 
vin la noi femei din alte evuri.

Totdeauna nunțile pieirii…
Muribunzii își alungă ideile.
Întuneric – cine se apropie – în toate blidele: 
turnate cuibare pe flautul șirii.

Jupuit de viu ca Marsyas, 
în pământ fără timp, deolaltă cu luna, 
oblicul lujer – Monos și Una 
calcă rufele crinilor care-au rămas.

Nopți de vânt de larguri… Siluete 
vântură-ntâmplări și amăgire.
Bat în cuget degete secrete, 
ca-n metempsihozele asire.