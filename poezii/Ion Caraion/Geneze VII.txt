Am întors padini lutoase, 
făcându-le s-aducă azimă-n lume.
Moartea înverigată pe trunchiurile lucrurilor 
latră tot mai îndepărtat.

A fost o dimineață a verilor noastre.
Zuruitor de fraged, 
prididi rodul.
Erau amfore în care vinul 
închipuise odinioară 
statui și religii, viclenii și samsarlâcuri, rășluieli și meandre.
Păsările și muzica auzeau cum se despletește abundența.
Și culesul a aromit cosmosul.

Acuma, 
o blândețe dulce 
cuprinde pământul. Și-l clatină
ca pe un om care pleacă departe,
călare,
înainte de zori.