Odaia mea țipă de scheletele adevărului.
Dacă m-aș întoarce fără dureri 
așa cum plecasem
la ce bun călătoria?

Am fost între voi 
să numărăm până la munți 
și am uitat numerele 
amestecate cu umbre și case 
și-n dreptul munților 
– îmbrăcat în aceste sunete care nu se pot pipăi – 
florile se aplecau în toate luminile.

Am îngenuncheat sub flori.
Și n-am folosit nici un cuvânt în care să nu fi murit.

Eu cel ce nu sunt nimeni și nu însemn nimic...