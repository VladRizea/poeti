cioara-ncurcă broderia liniștii subțire 
dintr-o dată; 
ce-o fi văzut? Peste care cimitire 
o fi zburat și-acum povestește speriată?

a trecut peste lagăre de muncă 
forțată, vermiculare, 
peste care se-aruncă 
alt imn? altă uitare?

pe câmpuri de luptă a ciugulit stârvuri 
și-acum le prohodește-mprăștiind 
cagulele munților cu vârfuri 
ascuțite prin șanțuri de-argint?

de pe ea cad penele; tăcere 
și mai lugubră se lasă.
un fantastic vânt prin soare de-ar cere 
soarelui nopții o plasă, 

în care să pice gândurile strivite 
ca păianjenii, sub talpă; 
sub copitele-mpărăției de vite 
ca o temniță albă!