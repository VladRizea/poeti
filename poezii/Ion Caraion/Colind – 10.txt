Cu-omenirea după ea,
Albă stea
Călătorea
Și-a oprit la Bethleem 
– Doamne, parcă Te vedem!

Paiele-s de ger și gheață.
Se năștea în staul viață. 
– Doamne, parcă bați din față!

Gros omăt ca lânurile,
Vântu-nfoaie fânurile. 
– Doamne-ntinde mânurile!

Mânurilor Tale,
Sacre, ideale,
– Doamne, fă-le cale!

Fă-le cale să se ducă
Pe sub cerul mut, nălucă.
– Doamne, nu-i tâmpla uitucă…

Șuiere vântu-n urechi,
Ba răzlețe, ba perechi,
Colindăm, colinde vechi.

Întunericul mănâncă
Piatră și se face stâncă.
– Doamne, câtă iesle-adâncă!

Vântul fluieră prin foi.
Ne-amintim de ei, de noi…
– Doamne, suntem amândoi!

Eu cu Tine. Singuri. Ger.
Trece, fără pași, prin cer
Fiu-umilului dulgher.

I-am făcut un semn cu mâna
Tu L-așteaptă la fântâna
Unde e-nhumată zâna.

Când s-o coborî să-L iei
În minciocul cu polei
Și-o să fim pe lume trei.

Și-o să ne clădim colibă
Hăt, în nori, că n-o fi fi hibă,
Pe-o aripă ce se-mbibă
De risipă și fioruri…

Dormi în pace, după storuri,
Prunc de sacre chihlimbare!
Nani! Nani! Va fi soare…