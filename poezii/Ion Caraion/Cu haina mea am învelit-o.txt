Cu haina mea am învelit-o, furtuna 
să n-o pătrundă. Și țara ei cu țara mea
s-au adunat sub aceeași stea.
Eram una.

Coiful aceluiași cerc 
ne-a acoperit viața întreagă.
Doamne, nu-ți cer 
decât să nu uiți că mi-era dragă 

și c-am avut un copil și-am plecat în lume, 
să-l ferim de robie.

Noaptea acum e 
ceva mai departe. O apă care-nvie 

doar când și când, rar.
Pe corabia ta amintirea desparte 
la Ulise în tolbă, coșmar de coșmar.
De-a pururi plutire. Ithaca-i departe – 

și-ndărăt e urgie. Țara dată la câini 
ori la păsări de pradă.
Spânzurate pe stradă: 
embleme sinistre, desene de pâini 

ca niște schelete. În fiecare-o năpârcă.
Ulise le stoarce. Adună veninul.
Marea se urcă și-i sare în cârcă, prefăcută-n fantasme. E Pont Euxinul.

A călătorit spre apus și-a ajuns în răsărit.
Vânturile iar l-au mințit.