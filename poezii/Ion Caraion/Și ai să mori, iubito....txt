Se tunde iarba. Se cosește fânul.
Pământu-i o felie de pâine grunjoasă.
Bătrâna cenușă a zilei. Bătrânul 
nopții craniu de pâine. Ce-ți pasă, 
neiubito... Aici lumea se imită.
Abia zgârii puțin, că sub coaja 
părelniciei viermuie iadul.
Se-aruncă resturi. Ciuruie găurită 
mreaja cerului. Fadul 
cer prăfăcut în gunoaie 
și-acoperind stele. Ești poezia prin casă 
(cu pomeții și ochii vineți de ghionturi, 
cine te-a bătut femeie frumoasă?) 
a zodiacului nostru... Orașul se-nmoaie,
Întineriri fără mit. Câmp fără orizonturi.
Aici lumea se imită, țara-i de ploaie.
Abia zgârii puțin și țâșnește absurdul.
Femeie frumoasă, ai să pleci în războaie 
și-ai să mori, neiubito. Dintr-o tigvă de câine, 
sinuoasă ca apa, strecurată ca furtul, 
iarba răsare prin ceață. E ieri? E mâine?