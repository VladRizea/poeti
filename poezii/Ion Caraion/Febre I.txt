Sub lujerii de crini cu lobii mari 
de tatuate blăni de jaguari, 
ca florile, Ioane-fără-Țară, 
cocoși de clime tiara-și dezbrăcară 
și-n stema lor culcată-aprins pe steag 
pridvorul nalt da soarele-n vileag; 
un cântec vechi da sângele la fund 
și-arici de-aramă-nvinși luceau pe prund 
și zvârcoliți pe-arniciurile din scuturi, 
tu-n lotci vâsleai ca lebedele-n fluturi 
și-n regi urcai cu-amurgul după fauni 
la curtea serii brumele să-nscauni.
Pestriță de glotași, vicari și-arhonți, 
o lume trece, altele-au trecut.
Pe vamă și tăgadă, din ochi bonți, 
năvala cu-umeri tulburi, arși în lut, 
înțeapă goane, zodii și comori, 
cum lasă-n câmp, din mersuri mari, cocori 
de plastilină-o linie cuminte.
Și tainele rămân ca mai-nainte.