Oboseala m-a-ncolăcit ca o reptilă.
Aerul se târâie și arde.
Curpenii tinereții, în hoarde, 
îmi licăre prin oase. Mi-i rău și mi-i silă.

Am văzut lumea și-am văzut ideile.
Singurătatea îmi urcă gât.
De-atâta-nsingurare de atâta urât, 
își prăfuiau bolțile curcubeiele. 

Aplecat peste mine ca un pom 
deasupra gângăniilor care-i mângâie haina, 
fiecare spânzurătoare-și visează un om 
și fiecare jivină, taina.

Cu zările și epitalamii  
de-a valma, pe umeri, sub leaturi – 
vâslași năzărind spre uscaturi, 
ne-neacă pustiurile anii.

Destrăbălatele vânturi încalecă șesul.
Timpu-i de piatră și iarbă.
Această inimă niciodată n-o să mai fiarbă: 
i-am ascultat înțelepciunile și-i cunosc înțelesul…