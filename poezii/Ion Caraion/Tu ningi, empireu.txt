Tu ningi, empireu 
mereu înapoi 
sau mai știu eu...

E totuși un zeu 
în mugurii moi 
pe umărul greu 
de-o grea sărbătoare

Și totuși ninsoare.

Pe sânii mei goi 
în scoica lor care 
se clatină vag 

de aur, în prag – 
e totuși un zeu 
sau nimeni sau eu

Și totuși ninsoare. 

Plânsului meu 
îi spun ca la noi.

Mereu și mereu 
tu ningi, minereu empireu 

pe sânii mei goi

În scoica lor, 
o pasăre trează 
se clatină vag 
o sărbătoare 

e totuși un zeu – 
de aur, în prag 
sau totuși ninsoare 
e nimeni 
Și-s eu.