Fructul meu – ce fruct sihastru!
Umbra mea – ce țeapă!
Ca un pepene albastru, 
ceru cade-n apă.

Dumnezeu mai știe cine, 
c-un opaiț tainic, 
luminează din glicine 
aburii pe ceainic.

Și cu fiecare val 
brumăriu de fân, 
cățărat în papagal 
un luntraș bătrân 

strânge timpu-ntr-o bunică
dar cântă lucid.
Despletite gene-i pică 
iederii pe zid.

Să-l ferească de-ntâmplări, 
strânge timpul poate.
Cenușiei mări 
i-au sosit halate.

Toate însă-au fost atâta 
cât durează vinul.
Strâmb și-a-ntins spre cer urâta 
ploaie, manuscrisul.

Gustu-mi: aguridă, 
zările: cât pumnii; – 
blidul cu obidă 
i-l mai dăm columnii.

Drumul meu – sub ce portaluri!
Anii mei ce bolți toride!
Ca o sarică pe valuri, 
soarele se-nchide.