Acest cerc a fost totdeauna un pătrat 
există încrederea în ploaie și încrederea în soare 
și apartenența la starea de conștiință a fluxului 

acest pătrat a fost totdeauna un triunghi 
nu mai dormim de mult 
veselia de după câte un pipi și supa de șoareci și pumnul de surzi 

acest triunghi a fost mereu o linie-n zigzag 
de ce așa? de ce nu așa? 
a avut o moarte cu inele îi vedeam nisipul surpării 
această linie-n zigzag a fost pururi un purice mobil 
timpul dă bătălii prea mici cu efective prea mari 
știam că noaptea vine mai des decât ziua 

acest purice mobil a fost mereu punctul de nesprijin 
voi deveni de gheață și o să ningă pe mine 
pântec răsucit ca un corn de vânătoare 

am ajuns în Tartaria și vom rămâne acolo 
nimeni nu-i nebun aici 
și-așa au dispărut ortografia precipitațiile somnul pârghia întrebările 

eu am căutat un nebun