Aici – numai piatră și noapte.
Din viitoarele lor pergamente, 
amintirile caută-absențe 
prin bandajele cerimilor coapte.

După chipul și asemănarea ta, Doamne, 
ne-am întins bucurii și capcane.
E-o altfel de pârgă-n castane 
și-un altfel de sânge prin toamne.

Zgârie vorbele, zgârie săgețile, 
dar strugurii stelelor muguriră sub astre.
Și e frig în mormintele noastre, 
un frig nepământean însă, care macină viețile.

Năuca privirilor gânganie, 
îmbibată cu nevroze, așterne 
pe zidul cu fum și caverne 
o altă iarbă a fiarelor – stranie.

Cin′ ne plânge, nu știe ce plânge.
Unde-apunem, nimeni nu apune.
Împăienjenindu-se de sânge, 
pute hruba ca o mortăciune.

Vai, măi fraților, măi! vai, măi fraților, 
până mâine, păsările închipuirii 
au să ne ciugulească trupurile înalte ca mirii, 
care dorm fără nici o taină la cine știe ce răscruce-a 
uitaților,