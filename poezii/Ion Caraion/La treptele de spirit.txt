M-am lăcomit cu gheara care scurmă
Țărușii rădăcinilor mă-nțeapă,
Zac răscolit la fiecare apă, 
iar toamna-mi intră-n curte ca o turmă.

Când – leoarcă de neliniști – trec duiumul 
de amintiri ce-mi treieră pământul, 
mă povestesc legendele, iar vântul 
mă-mprăștie-ntre stele ca pe scrumuri.

Armura mea cu zări interioare 
presară secetele vremilor cu glastre.
Crescură bubele pe sufletele noastre 
ori mătrăguna rănilor mă doare?

Curgând coclit cu ploaia pe burlane, 
mă desfrunziră anii, curse fierea.
S-au scorojit salcâmul și tăcerea, 
ies viermii-n cărni, iar morții pe gorgane.

Pe mădularele credințelor sihastre, c
a azima-nflorit-am la ștubeie.
Ulcioarele dreptății-au să mă beie 
cândva din pruncii zodiilor voastre. 

Ca să le-o scrie-n trepte, pe ogive, 
descăletele-ndrăznelilor de-acuma 
n-au să se lase ploilor nici huma 
din care scot olarii portative.

La treptele de spirit născătoare 
stufosul imn prelinge ca o sfoară, 
iar rodiile mele se-nfioară 
pe-aceste crengi etern tremurătoare.

Așterneți-mă-n cărțile cu lozii 
ce-și cască moale inima de iască, 
despodobirea lor împărătească 
să mi-o audă-n flaut voievozii. 

Din fundul lumii aiurează cine?
desfășurată lacom ca lumina, 
văd dezbrăcându-și gloria grădina – 
și-o rangă scoate amfore din mine.