Da, a fost ceva... Puțină 
moarte. Și apoi iarăși puțină.
Se-nvârtea (o să-ți spun eu) pământul cu mine.
Slăbisem tare. Și când ajungeau munții cu fundul în jos, 
lunecam pe-un tunel fără sfârșit
ca un pumn de zgârciuri.
Pe urmă au sosit căldurile, 
au venit musafirii, fructele și niște păsări.
De-o fereastră anina timpul 
de-o balama veche 
anina fereastra.
Dumnezeu s-a mutat în afara lui.
Eu nu mai locuiesc în mine.
Pielea tăcerii își coase păpușile rupte.
Arse de simbolul stării de tulbure, 
orele au ceva otrăvitor.
Până la perdeaua cunoștinței 
e-aceeași distanță totdeauna. 
Care? O să mai vorbim, o să mai vorbim...
După furtunile de vară, toamna 
machiază cu șiretenie amiezile.

Eu nu mai locuiesc în mine.