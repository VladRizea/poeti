Coridoarele au ceva penultim și vag 
simetria lor mă-nțeapă în tâmplă
anotimpurile își  omagiază iubiții
cu noi, singuratică, bea moartea.

Învârtindu-se mecanic, rotund, 
ies robinetele ziua pe sală
o dantelărie de ploaie forfecată de muguri
pe-un sistem nervos din epoca de bronz

Târziul intră în poveste. Eram numai triști
Către o divinitate a interogațiilor 
trimit serile voci; surori povățuite 
de întâmplări să se crească între ele…