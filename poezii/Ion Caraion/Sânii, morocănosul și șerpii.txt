Apoi cântecul trecu pe la toate mesele, 
ca un fluture din care se scuturase ceva. 
– Soarele! o fi zis morocănosul. 
– Seara! răspunseră fetele de alpaca.

Era o zi netrebnic de frumoasă.
Ugerii vorbei atârnau pân′ la pământ.
O femeie fără sâni s-a oprit lângă cer, 
împrejmuită de migdale, de balcoane și vânt.

Fără să se uite la nici unul dintre 
toți oamenii aceia care vorbeau despre el, 
soarele intră prin porii de fum ai lucrurilor 
cu obrajii rari. Amurgul e chel, 

e amurg. Se urcase vântul pe-un balcon, se sui prin copaci 
după vrăbii și pisici. Și după 
fluturele din care nu se mai scutura nimic 
decât... Copacul începu să se rupă. 

Am dat din viața mea afară 
ochii ceții, ireal de sihaștri.
Priveam la sfârșitul zilei și năpârleau șerpii 
împrejurul nostru, ca niște zoroaștrii.