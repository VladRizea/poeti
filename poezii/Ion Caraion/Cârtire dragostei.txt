Dragostea, de-i viață, n-are viața rost.
Cui o vrea, să nu i-o spulberi!
Cel ce-și află noima-n pulberi 
trebuie să fie cel puțin un prost.
A rămas cu mintea ca un cântec rupt, 
toanele iubirii cine-adânc le-a supt.
Dacă-au luat-o alții-n joacă 
scai li-i viața și băltoacă.

Ziua cu viclene-ocheade se hrănesc, 
noaptea cu minciuni se mint.
Orice zâmbet: fals alint.
Orice umbră: numai chin diavolesc.
Dacă doamna pare veselă cumva,
dragostea de-un altul a schimbat-o-așa!
Dacă doar n-o-neacă plânsul, 
din dispreț e, pentru dânsul! 

Uite-așa-i cu tihna dragostei, vedeți?
Uite-așa-și duc ăștia viața: 
tot mereu de vânt purtați, ca niște bieți 
mărăcini pe câmpuri dimineața.

Când război, când pace, când iar certuri; 
disperări și doruri, desfătări, disprețuri.
Ca și morți, când viața fierbe, 
de la somn la viscol întind jerbe.