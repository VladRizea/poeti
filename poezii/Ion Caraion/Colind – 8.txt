Peste-ntregul cer poemul
Își aprinde Bethleemul.
Prag de prag și pas de pas,
Taină-a lacrimei din glas,

Tu înalți la geamuri lin
Verde, creanga de măslin.
La bulboana morilor,
Umbrele păstorilor
Umplu norii zorilor,
Strigă zorii zorilor. 

Magi în strai de papură
Tremură și scapără.

Este noaptea sfântă-n care
Steaua cea din depărtare
Cheamă-și sufletul și dorul.
Naște azi Mântuitorul.

Batiste de azur și brume,
Naște azi Mesia-n lume.
Osana! Osana!
Răsai, cântec! Răsai, stea!