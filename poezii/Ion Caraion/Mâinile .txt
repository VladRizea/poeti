Prin inimile noastre vin domnii cu trăsura – 
sub vânăta cangrenă ca sângele sau drupa 
da, mâinile acestea-mbâcsite ți-au dat cupa 
murdară, să-i bei sucul amar de praf ca zgura.

Aici, în palma tristă pe care-o văd cu lupa, 
veneau atunci artere, acum numai gura – 
un termometru umed a lins temperatura 
și-a mai plouat aseară pe străzi la Guadelupa.

Copacii pe trotuare mergeau de-o săptămână 
(mucegăise cerul la geamul 20) 
da, ploile pe streșini absurde-au fost și reci

afișele din palmă…
cu muribunzi de mână, 
am auzit cum pleacă tramvaiele-n sincopă.
(Purtai atunci febră și mâini de antilopă…)