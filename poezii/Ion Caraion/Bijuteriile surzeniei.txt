Sub aceste fastuoase păstăi ale nebuniei 
cereți de la mine seninătate 
o! miraje-aplecate-n toate-ademenirile 
poate că nu voi sunteți cele care mi-ați luat-o 
o! murmure pătrunse de pliscuri și crabi 
eram bogat aveam argint și vorbeam 
prin aburii de benzină fugeau veverițele și gloanțele 
acum am aur și tac 
e timpul să se scumpească prețul omului 
și voi cereți de la vaiet fascinație 
și norii 
– cine vrea bani? cine vrea regi? cine vrea fluturi? – 
nu mai au prundiș să zmălțuie soarele sosesc 
în labele groase de mâl și de ploaie 
sosesc fâlfâind în undițele uriașilor 
care țipă și urlă și iată-mă-s gol ca pietrele 
ascuțit ca iarba dulce ca frigul 
și iată orașele lumii se dilată purpuriu 
suntem iată la o serbare a paiațelor 
– cine vrea bani? cine vrea regi? cine vrea fluturi? – 
mi-am vândut bijuteriile surzeniei și vântului