Linia din tâmplă, fumul – 
iarba tulbure de magmă – 
ochii ficși, lucind sub ape – 
osul mort adus în palmă.

Roca, pasărea, asfaltul – 
sonda-n șes cu tâmplă calmă – 
degetul uitat în cârpe – 
osul mort adus în palmă.

– Vindecă-te, Pan! Acum 
plozi de vraci (un stol și-o tagmă) 
fac magie… Luna, vinul – 
osul mort adus în palmă.

Vipere de sânge galben…
Ce mai stai? – Ce frunte grasă!
Ochiul dus în mârșăvie,
– osul mort sunând în masă.

Vatra tânără și vocea 
de tombolă de alarmă.
Târgul tuns: leșie fiartă – 
osul mort adus în palmă.

Vin pașale, intră-n casă, 
sânii fierb, moarta frumoasă, 
ceafa – baltă de sudalmă.
În pahar la Orient, 

nu suna: e tot blestem.
C-un ciocan lătrând în masă,  
osul mort adus în palmă – 
negustori cu mâini de lemn…