Printre ciori bătrâne, printre stoluri de ciori, 
acest bal al dantelelor de zăpadă 
ținea păduri de subsuori 
uneori, să nu cadă.
Bună-seara, liliecilor!
Schiorii lăsaseră-n urmă fularele potecilor 
și singurătatea și le punea la gât 
de frig, de nedumerire și de urât. 

Că-mpodobind sălbatic, de depărtări, sărutul
prin care-ncepe-n condori ecoul să se zbată, 
iubitul meu – mirajul – înfiora ținutul 
cu coapsele lui linse de-o pulbere ciudată.