Prea obosită frunte, dorul grav 
nu-l mai lua pădurii, nu-l mai duce, lasă…
tinerețea moare-n orișicare casă 
și în fiecare vers moare-un bolnav.

Cutele tristeții, ca niște haite, 
strânge-le acolo – zestre – la fereastră.
Poate niciodată viața nu-i a noastră 
– cui să ne mai plângem și să zicem „haide”?

Cui să prindem mâna? cui s-o sărutăm?
cugetele noastre nu mai au putere 
nici pentru un cântec, nici pentr-o durere – 
plângem pentru alții și ne bucurăm.

Negurile-nșeală, frunzele se duc – 
toate sunt degeaba, toate au să plece… 
catifeaua palmei se va face rece, 
n-am să te mai caut, n-am să mai te-aduc.

Poate niciodată noi nu știm ce vrem…
alte țărmuri seara alergăm să prindem 
și ne vindem anii la popice-i vindem 
pentru o țigară, pentru un poem. 

Toate sunt degeaba, nu mai plânge fumul; 
toate știu să doară și să te despoaie… 
toamna cu cenușă tremură-n odaie, 
iar la geamuri brazii ne sugrumă drumul.

Prea obosită frunte și prea tristă 
lasă stricăciunii jalea, altădată… 
Nu-i fereastra noastră viața dezbrăcată, 
ci tușește iarna pieptul în batistă.