Un senin și-o cergă-a brumii 
ca din fundurile lumii

Pe doi cai, doi crainici teferi 
lunecau sub alți luceferi.

Noaptea bocnă, ziua moină, 
unui piatră, altul doină.

Rar, prin leat, desprinși de lut, 
călăreau în absolut.

Vremea, vâslă fără cârmă…
Inima, de cocs și sârmă…

– Nu ne potrivim, fârtate
Tu vrei dor, eu vreau dreptate.

Eu vreau cer, tu vrei muiere.
Pagii leapădă tăcere.

Din pafta și cicatrice 
cad hulubi sau cad alice.

Câteodată prin haiduci 
cântecul se face cruci.  

Și din nou, ca un lămâi 
plin de chiciuri, cel dintâi:

– Sus în deal, la țintirim, 
când om fi, ne despărțim.

Resorbiți curgeau pe ei 
seri, eteruri și scântei.

Și-au mai mers așa o goană.
„– Sufletul mi-i ca o cană, 

prididi prin noaptea groasă 
cel cu ramurile-acasă.

Am o doamnă c-un cocon 
de opt luni, în Sânt Ion 

pântecele ei, ortace, 
stă să-L nască. Primul tace.

Merge-ncovrigat în el 
– cheag de jar – ca un cârcel.

Tu ești singur. Ce-ai avut 
e paragini și trecut…”

Nu-ți răspund, nu sunt… Tihnit, 
caii curg în infinit,

Vremea vremuie nainte, 
vocea fuge din cuvinte 

și văzând în nevăzuturi, 
colomâzdre-apar pe scuturi.

La un mal pe-o țăcălie, 
celălalt doarme, primul scrie.

Scuturând pe vorbe sec 
din tăciune de tutun:

„Spun ce n-aș fi vrut să spun –
Tu întoarce-te, eu plec!”