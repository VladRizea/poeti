Sub pirateria mâinilor – ce reci, dar ce calme! – 
pentru aventura singulară a opticianului strâmb, 
pentru cutia de rezonanță absurdă din palme, 
n-aș mai vrea macii să-mi moară pe câmp.

Dacă vii de sub glezna unui fluviu-n oraș, 
cum pleacă-ntr-un gotic sfârșit halebarde – 
mătăciunele din părul fetelor blonde de sași 
pirogravează cocorii liniari în hazarde.

Totuși pe-o masă – margarete, despine; 
totuși fularul taie-o gleznă lactee 
și numai lampa, pe urmă se stinge și-oricine 
trece prin curte ca un inel de femeie.