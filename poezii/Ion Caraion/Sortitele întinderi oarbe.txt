Un cântec de zdrobire 
și-un cântec de paiață.
Dezbraci o nouă moarte, 
arunci o nouă viață.
Acum. Atunci. Ori mâine.
Aluatul nu discerne, 
ia forma întâmplării.
Vezi nori ca niște perne, 
sofisticate lațuri, 
vezi peșteri, mituri, vid, 
prăsila asupririi, 
răsadurile-omidei 
hai, mlaștină, primește-i!
Hai, fulgere, ucide-i!

Robiile se cască 
ori grotele se-nchid?

Vezi nori ca niște tandre 
marsupii de lichid...