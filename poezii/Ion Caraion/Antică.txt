Eu n-am avut niciodată casă Eu 
am fost nicăieri
Tu locuiești în palma lui Dumnezeu

Mâine ieri 
va trece sau a trecut 
(ca furtuna din apartamentele oceanului) 
un mut.
Anului 
nu i-au mai rămas poate 
cine știe câte nopți. Nopți scurte sau lungi. 
De zile nu mai vorbesc... În fine.

Cineva singur prin curte, însă nu-l ajungi.

O! cineva singur prin cine 
știe ce lume, ce singurătate – 
În acea clipă timpul, mai curios ca mine, 
s-a zăpăcit cu totul. Cu totul și cu toate.

În acea clipă, furiș 
deasupra mea un acoperiș 
s-a iscat nevăzut.

Și totuși am plecat. Să-l caut pe mut.