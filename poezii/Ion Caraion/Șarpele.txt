Pârâul oglindește-n sine cerul 
ori frunzele pădurii de cerneală.
Paragina aceea ireală 
n-o mai bătuse de mult oierul.

Pe dealul-n zori cu mânătărci brumate, 
dezbracă anotimpul târzielnic 
pânzeturi moi și-n chip de val-postelnic 
se-apleacă peste morți și peste sate.

Boieri și gloate, dealurile-n jururi 
se gudură-ntinzându-i din desime 
poteci pe care nu mai umblă nime, 
de șterse ori clorotice contururi.

Elastic scălâmbata lor figură 
absoarbe când mânie, când mirare.
Te-or fi crezut o altă arătare, 
copil bătrân cu degetul în gură.

Pe văile-n amurgul roș solemne, 
îmbulucindu-și umbra spre izvoară, 
ceasornicele-oierilor coboară 
ca niște mari toiege, dar cu semne.

Cu semnele ortografiei stranii 
în care-și scriu diatele copacii, 
când tolănit pe brânci, sub țâța vacii – 
pârâul pare-un șarpe alb ca banii.