Limbute, pestrițe, cu ochii-ntredeschiși 
(el habar n-are, dar toată lumea știe) 
femeile stau să prindă-n pălărie 
ca pe-un fluture, omul de pe-acoperiș;
el habar n-are și merge-nainte 
pe marginea burlanului ca pe-o margine de abis.
Nu poți avea decât ceea ce ți-i scris.
Dintr-o femeie cu coapsa fierbinte 
(singurătatea a fost mare, lumea e mică) 
peste Paris, peste Atlantic, peste-ncărcatul 
secol în formă de explozibil, de pisică, 
împroșcând pereții și-acrobatul, 
sângele-a țâșnit ca un manifest.
Acum somnambulul se-ntoarce spre Vest.
Femeile-au rămas cu mâinile-n sus, 
burlanul se clatină-n ritmul unei ciuturi, 
o să plouă și-o să le umple pân-la-refuz 
pălăria de apă, gura de fluturi, 
subțioarele de dantelă și părul de păsări.