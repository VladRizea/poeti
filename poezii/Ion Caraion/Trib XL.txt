Cranț, cranț, cranț acum regret…
după sânziene, licuricii ies din putregaie încet.

Eu nu m-auzeam, dar ei mă auziră 
(eram pe creasta verde a păsării liră) 
când am început să vorbesc singură prin casă 
cu praștia fermecată cu fața de masă.

„Înainte de-a fi murit 
să mă fi despletit, să mă fi-mpletit 
după fiecare iubită, după fiecare iubit, 
înainte e-a fi murit.”

Rotundă, rotundă – întâia femeie.
Înalte, învoalte – întâile-alese,
Păstorul se roagă și bese 
între psalmi, pe alee.

Adusă în muzeul prăștiilor, acum regret.
Nu mă potrivisem unui rege poet…

Pururi același timpul, văzduhul pururi la fel – 
cu vifore și cutremure, cu hultani și măcel.
Armată fi-le-ar limba cui m-amăgiră 
eram pe creasta verde a păsării liră 
cranț, cranț, cranț – halucinați cum țipă, 
liliecii… liliecii… Clipă de clipă.

Mă uitam la el cum moare – plin de păsări, întortocheat 
ca un melc 
mi se părea că e turn mi se părea că e cerc.
Singuraticul turn pe trompele-amiezii 
își ronțăia la umbră becarii și diezii.

Răsculate de vânt, pe cer 
multe frunze negre: ciorile… Ieri 
l-am înfășurat cu mine, cu fecioriile mele. 
Singuraticul turn se congela-ntre ele.

Toată viața e o neînțelegere.
Îmi pare rău, de-atunci, că mă născusem să-i degere…

În mână duce istorie, în amfore: psalmi
Aromată vii, seară a nebunilor calmi.