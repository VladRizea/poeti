Ciorapii vremii peste câmp - șalupe
stăteau cum stă obiala pe picior
și se uitau la boii în pripor,
noroaiele să-i lingă și să-i pupe...

Se coborau aproape norii, cât o dungă,
peste plutoanele cu baionetă-n coaste,
să-ntingă-n noi, ca-n niște străchini proaste.
tot șomoiogul lor murdar. Sau să ne-mpungă.

Din marea zestre de metal, pe-armură
curgea din buze febră cu leșie:
bidoanele-ncărcate cu-alifie

celestă parcă, se căscau la gură
și-n jur ploua vegetativ - ploi lente
cu boabe de pământ și pansamente...