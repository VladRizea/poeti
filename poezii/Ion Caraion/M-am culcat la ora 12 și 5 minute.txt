m-am culcat la ora 12 și 5 minute 
am adormit repede
(mă gândesc la toate aceste lucruri fără să tresar) 
și probabil tot repede un vis mi-a acoperit vederea
mi s-a părut că munții în jur încep să meargă
alergau unii după alții ca norii
cu arborii și peșterile lor
cu fiarele pădurii și izvoarele și iezerele
grele de cer
nu știu unde s-au dus
ce grăbite câteodată singurătățile!
când m-am trezit, era ora 12 și 8 minute 
dormisem destul ca noaptea să mi se pară
mai obosită, la mijlocul ei, decât mine
a doua zi a-nceput războiul
a treia zi orașul a fugit c-un cascador
și-au avut o moarte-ngrozitoare

mai bine nu mă culcam