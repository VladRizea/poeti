Mâini fragede zvâcnind pe clampe ireale 
ca pentru baldachinul celestului decor;
nu sunt nici ale mele, n-or fi nici ale tale – 
auzi-le cum sună, brodate, pe covor!

E dincolo de oameni o dâră-n zări de crini 
îmbobociți exotic prin câmpuri de mătase.
Iar uneori cocorii schimbatelor lumini 
mai prăbușesc tăcerea prin pomi ori peste case.

N-au vorbele ecoul dintâi și nici măcar 
nu-i foșnetul același amar cais cu sevă.
Grădinării de sunet înmiresmat relevă 
nuanțele pe șesuri, iar timpul trece rar.