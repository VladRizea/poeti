Când și când, ca-n altă lume, 
mazileau – călări pe munți – 
Ulalume, Ulalume, 
paltini creți cu țeste ciungi 
care-acvile, care-n toana  
toamnelor, vulturi de-a rândul 
când, de-oprit, oprită goana – 
iar de nalt, nalt fu-le gândul.
Păsărar cu-albastră cange 
din târziu în mai târziu 
și-n chepenguri – bumerange 
cum băteau... Acuma știu, 
știu că nimeni nu ne-așteaptă, 
timpu-i mort ca o păstaie.
Pe la treapta unde-noaptă 
spaima, tundrele mă spaie.
Un văzduh de cătini albe 
scrie lumea; oare zării 
de la păcură la galbe 
și din algă-n algă, mări! 
Ce-i cășună? Ori – grămadă – 
ce-a crezut de nu mai crede 
(tulbur tot, de stă să cadă) 
cerul meu de Andromeda?

Peste-ntreaga florii trântă, 
totuși – cumpănă de artă – 
în broboade negre cântă 
fagul tânăr de la poartă.