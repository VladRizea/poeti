Din orașul vechi aduc ploile 
monede și chei, aduc oase 
de civilizații tocite
Cu totul 
de nerecunoscut, în preajmă, tărâmul
Nu știu voci care s-au stins 
rude cu gărgărițele misterului, pretutindeni, oamenii
Pete ale amiezii, mitologii pretutindeni
Strein și ciudat văzduh
Țipă-n cer păsări care nu se opresc la noi
Se fărâmițează humusul din care 
nevăzutul plăzmuia soarte și forme
Tăcere până-n arborele cunoașterii,
Frig până-n alchimie, până-n paradisul pierdut

Prostul pădurii chicotind își dă coate 
cu umbra Umbra cade pe gânduri
Și una câte una pe umărul pământului 
se preling lacrimile, castanele, toamna 
ca o boabă de strugure negru

Ciorchinele dă drumul seminției și noimelor
Progenitura scamei printre ploi, printre pietre