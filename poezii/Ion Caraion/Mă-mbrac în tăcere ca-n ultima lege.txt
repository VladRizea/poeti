Mă-mbrac în tăcere ca-n ultima lege 
a neamului meu 
din cețuri 
va veni seara și-un zeu 
n-am fost fiică de rege 
eram scarabeu 
în pădurea cu jețuri 
de stafii și-arome 

fiecare om e 
câteodată părere câteodată extaz
era prea târziu? a fost prea devreme
și vraiște-n steme?

Talaz de talaz, 
peste ultima simplitate se-așază 
câteva spice de-amintire 
o rază pală 

Acum soartele-ncep să se-nchege

În marea sală 
a palatului meu 
mă despoi de nenorocire ca de-o rochie 
rămân goală 
în brațele tale de zeu

Dochie, Dochie 
tu ai fost fiică de rege

Nu, eu am fost eu