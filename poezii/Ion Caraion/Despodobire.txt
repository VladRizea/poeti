Nimeni nu-ți descoperă nimic, tu singur 
descoperi minunile în care poți crede.
Toate celelalte minuni au murit de o mie de ori 
într-o mie de oameni 
și nimeni nu se mai întreabă de ele 
decât ca să mintă încă o dată, încă o dată.

Trebuia această oboseală, trebuiau 
singurătățile de acum să mă înconjoare, 
să fiu fără fast, să aud 
aerul simetric, la fel – 
…și să nu pot povesti nimic.

Să aud 
focul de pușcă, tristețea orală 
a orașului 
împodobit de două ori în roșu.

Cu țevile înverzite 
de absență, 
trebuia rana, trebuia vântul 
nelimitat și cast. Și lacrima
 care nu îngăduie somnul.
Nu e decât umbra. Sub fluturi 
minte alt cer.

Nimeni nu-ți descoperă nimic, tu singur 
întârzii între coclitele ierbi cu țeste și raci.
O mie de păsări merg fără mag – 
și pe urmă e tăcere, e oboseală, 
totdeauna cineva nu pleacă de ajuns.