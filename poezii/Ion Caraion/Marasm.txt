Ai ajuns și tu o-ncurcătură 
de-ntrebări frumoase care-au fost 
rând pe rând stârnite cu nerost, 
suflete ca drojdia de mură.

De-ntrebări frumoase când te duci 
– călător din alte lumi ori zodii, 
poate unde apun sfintele rodii – 
vara-n vânt prin codrii de năluci.

Te culeg din drum și te înalț 
de pe umăr, albă, ca pe-un zmeu, 
nu știu către care dumnezeu 
schizofrenic, pasăre de zmalț.

Și-s sătul de toate prea devreme, 
pași-mi urcă-n baruri chinezești, 
din noroiu-albastrelor povești, 
cine vrea îmi poate cere: geme!

Colomizdră  cinică, e timpul 
să te-așez în loc de-afiș la hală, 
sub bronșita bolților corală, 
să te scalde florile cu limbul 

lor interior ca o făclie, 
iar din toate bârnele odăii 
precupeții, strada, hândrălăii 
greu mestecăind de nebunie, 

să te calce-n zloată și-n picioare, 
c-ai ajuns și tu o-ncurcătură – 
n-ai mai fi, când văd cum vorba-ți moare, 
suflete cu blestemul la gură.