Mă trag la mine simplu ca-ntr-un scrin 
de timp, în care marea-ntreagă-a deșertat 
tot grâul unui cântec neiertat 
și toată cerga linului festin.

Din primul început de melc rotund 
m-aduc toți șerpii apei îndărăt, 
cu drumu-n brâu, cu sângele-n omăt 
trec fierării de ceruri fără fund.

Nervurile pământului din roci 
culeg rachiul scoicilor – arpegiu 
și nu-i finalul primului solfegiu, 
ci zborul unui stol de sinecdoci.