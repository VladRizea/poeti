A umblat ast-noapte-un om pe-afară, 
era cerul vast ca o baladă 
și-o lună albă cursă-n stradă, 
cântecule, cântec fără țară.

Morții de pe fronturile noastre 
legănând bainete, mesagerii 
negri din cerdacurile serii 
ne-au sosit în curte: lănci dezastre.

Câteodată-n ochii plini de umbră 
mai răsar și-acum gropi adânci, 
apele udau trupuri pe brânci, 
sumbră tinerețe, noapte sumbră.

Văd că ieri grumazul rupt; ne frige 
spicul nou de glonț, mari pete 
s-au întins pe trupuri vagi, ni-i sete 
și trec morții seara-n catalige.  

Putrezesc păduchii pe-așternuturi, 
mâinile-au picat la jumătate – 
frumuseți de plumb, singurătate, 
numai voi ne țineți de urâturi.

Astă-noapte-a vrut un om să strige 
dinspre ape, dar s-a-nchis în umbră; 
…sumbră tinerețe, frunte sumbră – 
și trec morții albi în catalige.

Vechi păduri, vechi păduri, 
seara podidesc a sânge-n gard 
nimeni nu mai iese din odăi; 
în umilii ochi de cocs, pe șăi 
brațele ne clatină și ard.

Încă-o dată focuri… și pe urmă 
trenuri, numai trenuri. Ninge 
peste oameni, peste animale.
Cerurile-nțeapă în meninge 
ca o magazie de haznale.