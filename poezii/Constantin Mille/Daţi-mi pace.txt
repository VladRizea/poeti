Daţi-mi pace, daţi-mi pace,
Sau mai bine, daţi-mi vin
Ca în el să-mi uit desgustul,
Tristul, lungul meu suspin!

Vreţi să vegetaţi pe lume
Ca şi arborii să fiţi
Si de bine şi principii
Nu vi-i greu să mai vorbiţi?

Ce-mi strigaţi de libertate,
De patriotismul sfânt
Când vândut-aţi mamă, soră
Şi-al străbunilor mormânt.

Libertatea-i punga voastră,
Punga-i sacrificiul vostru,
Cine nu-i ca voi la pungă
Patriot - e hoţ, e monstru!

Oh ! lăsaţi-mă în pace,
Liniştea nu-mi turburaţi,
Datu-v´am în veci desgustul;
Mergeţi, pacea mi-o lăsaţi!
