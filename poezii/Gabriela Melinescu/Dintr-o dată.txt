Dintr-o dată totul a devenit atât de real, 
încât nu îți mai văd nici ochii, nici sprâncenele,
moartea face ordine în viață.
Peste pasărea cu dinți izbucnesc penele.
Altădată te-aș fi așteptat, 
aș fi plâns într-o gheară de lumină.
Se aude doar cum calcă peste mine 
boala de origine divină.
Dintr-o dată totul a devenit atât de real, 
încât nu există nici sunetul, nici gura mea,
numai o stradă, o cifră metalică
de care aerul chipul își sfâșia.