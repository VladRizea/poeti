Cu o înțelegere pe chip trecătoare , 
stau în picioare învinsă,
din zidul munților iese uneori un câine, alteori o mână,
ca și cum s-ar azvârli în afară
o apă curgătoare.
Apoi se vindecă scoarța pământului 
și rămânem închiși în afară.
Mă trezesc 
cum lucrurile risipite încep să dispară.
Munții mă obligă să mă uit în sus 
ca pe un slujitor mă-ngenunche,
le privesc unghiile lor de os
din care trupul în toată bezna se umple.
Calc pe întinse cumpene, 
sunt capătul unui echilibru total,
doresc o apă să mă arunce
în aripile unui animal.