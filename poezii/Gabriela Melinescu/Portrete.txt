Tineri suntem într-un miracol strânși 
ca niște puști subțiri de vânătoare
deasupra unui foc aprins peste zăpadă
în care toate păsările vor să zboare.
Fețele noastre le vede numai focul 
într-o oglindă roșie și mișcătoare,
de-afară capetele parcă-s de bătrâni
cu păru-albit subit de o ninsoare.
Numai și numai cine-i neputernic 
își smulge chipu-ndurerat din foc, 
își trage frigul peste față și-i rămâne
doar părul viu arzând din loc în loc.