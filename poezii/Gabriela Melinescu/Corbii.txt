Peste câmpia ninsă nimic nu exista, 
umblam ca în lichide orbii.
Chiar fără trup, cineva se străduia să fie, 
când au venit deodată 
parcă ținuți de-o mână deasupra noastră 
corbii.

Astfel s-a petrecut și după-amiaza.
Câmpia de ea însăși s-a desprins.
Un animal cu vlagă a-nceput să crească 
pe sub calota albă 
s-a umflat zăpada gata să plesnească.

Și noaptea s-a mișcat ceva, 
un mușchi al aerului, un miros stafie, 
când au venit deodată 
parcă ținuți de-o mână deasupra noastră 
corbii aruncând 
umbre de oameni pe câmpie.