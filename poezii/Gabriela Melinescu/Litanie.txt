Fratele meu zace în adâncul mării 
de mii de ani învelit 
de alge, de delfini și arătări 
despre care nimeni 
să vorbească n-a îndrăznit .

Din când în când marea se umflă.
Pescari cu bărbi lungi 
se roagă în limba apei 
de omul mării să-i ierte că l-au trezit.

Frate iubit din adânc, 
te strigăm de după lespedea grea, 
mânați de o pornire înțeleasă 
numai de apa care stă între noi și ne bea.