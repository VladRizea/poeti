Cărămizile casei noastre sunt din fum.
Se vede un flaut suspendat.
Patul cântă singur.
De trei ori să fii lăudat fum,
pentru tine știu că există un vârf de urcat.

Nimicul lucește în mijlocul casei.
Țin în gură un diamant.
Printre obiecte vii psalmodiez
cu pas amețitor de coribant.

Nimeni nu poate opri procesiunea
de oameni travestiți în crini.
Se vede casa noastră de fum
și toți cei care au picioare, aripi și rădăcini.