Văd veșmintele tale de războinic.
Văd hainele mele de vestală.
Strig: cine suntem noi?
Mi-am amintit deodată
minunea de-a fi fost băiat și fată.
Dragul meu eram eu
și eu eram al Dragului.
Războiul unit cu ziua păcii.
Mi-am amintit deodată
minunea de-a fi fost băiat și fată.
Nașterea era perfectă
cu Moartea în aceeași zi.
Sudate jumătăți de sferă
pe care nimeni nu le poate dezuni.
Mi-am amintit deodată
minunea de-a fi fost băiat și fată.