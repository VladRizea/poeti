Mirosul în mansarde vine într-un val.
Întrece corpul care urcă scara.
Sufletul vine înaintea 
caselor și mușchilor de cal 
și îți dilată tremurată nara.

Cum aburul dintr-o fierbinte cană, 
cum fumul din încins ulei,
mirosul vine stors dintr-o ființă
cu tot ce strict îi aparține ei.

Miros de rădăcini zvâcnind 
adulmecate de greșeala noastră 
de a le despărți de trup, 
miros de carne lichidă, albastră.

Duhori de fiară din care s-a smuls 
puterea ei și-am îmblânzit-o iute, 
miros deasupra laptelui nemuls, 
vorbirea unei fete mute.

Și înspăimântător mirosul tare, 
pe care-l bănuiești din cer 
târându-se în bolile divine, 
intrând în spațiile lucrurilor puse-n ger, 
ramificând articulațiile lor feline.