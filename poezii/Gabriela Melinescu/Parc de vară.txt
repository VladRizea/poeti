Coloană de apă, vertebre lichide 
ale unui mare pește vânat
pentru neliniște și pentru spaimă
de văzul și auzul nostru atârnat.
De-atâtea nopți eu te visam cum spinteci 
trecutul apelor ca un metal
și aruncai cochilii reci de peșteri
peste mirosul fiecărui mal.
Dar nimeni nu mai știe somnul, 
tu, începutul scheletului meu,
vin dinadins și intru-n tine
fantomă de acvatic zeu.