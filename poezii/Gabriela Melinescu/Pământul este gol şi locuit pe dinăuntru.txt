Cel care ştie limba animalelor,
a lucrurilor animate şi neanimate,
limba celor care înţeleg şi nu înţeleg
a celor care văd şi a celor care nu văd,
şi-a contemplat imaginea în apă, revăzându-şi străvechea patrie,
cu toate amintirile, şi atunci a strigat îngrozitor:
întors către lume, către tot ce are un corp.
declar suprafaţa pământului primejdioasă!
întors către cei închişi în animale şi plante,
previn: pământul e gol şi locuit pe dinăuntru,
plin de sfere concentrice
închise unele în altele şi deschise
prin guri către
Poli!
Să nu ne încredem în protecţia pământului,
oricând se poate deschide trăgându-ne în interior
Să nu va încredeţi în stabilitate, îndoiţi-va de tot!
Amintiţi-va de cei supţi de pământ,
deveniţi jumătate oameni, jumătate umbre,
jumătate arbori, jumătate umbre,
jumătate animale, jumătate umbre,

toţi purtând în fibrele lor călătoria în
sferele concentrice, în planeta capcană.
Se pot auzi încă urlete şi gemete în umbra planetei
în căutarea propriei sale forme,
un hohot de zona nedefinită.
Pământul e gol şi locuit pe dinăuntru,
declar suprafaţa lui primejdioasă.