Trăiască ghiocelul care sfidează înghețul și primejdia 
în numele luminii prenatale!

Ghiocelul care se trage singur din pământ 
și iese liber în aerul câmpului.

Trăiască corola ghiocelului care aplecată șoptește pământului:
Te iubesc, dar vreau să fiu liberă!

Asemănător copilului care înainte și după naștere 
lovește întunericul și apoi tot întunericul.

Oarbă și moartă m-am născut dar încoronată 
cu multe raze din lumina prenatală.

Viața e o nevăzută scoică în care 
întunericul fuge înainte și înapoi.

Și către ieșire așteaptă Soarele Morții 
care va lumina ce nici un om nu poate bănui.