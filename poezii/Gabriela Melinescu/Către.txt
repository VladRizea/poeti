La miezul nopții să mă ocrotești 
când vin cu măruntaiele vărsate,
ca animalul blând, sfâșiat
de colții celui mai puternic.
O uriașă legendă mă acoperă.

În trufie sunt frunze și făpturi 
care se schimbă în fiare. 
Ochi răi și rufe indecente 
erau expuse la fereastra lumii
unde cu disperare am privit.

Ești împotriva mea, dispari 
lăsând în locul tău tăcere,
și soiul de oameni care sar
ca și celulele electrice,
când purtătorii mândriilor sunt ei.

O uriașă lege mă acoperă.