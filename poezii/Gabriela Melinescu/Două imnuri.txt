sălbăticit, în aer liber, steag  
sărbătorit pe țărmul meu oriunde,
aspru cristal și-adevărat în care
nici o lumină falsă nu pătrunde.
Cuvintele se luptă să atingă 
cu sufletul doar frumusețea ta.
Și ies din inimă ca dintr-un foc curat 
în care trupurile mi le-am aruncat.
Ești lucrul singur care umbră n-are 
deasupra mea, timp suspendat și astru 
egal văzduhului pe care îl respir – 
roșu și galben aer și albastru.

Patrie, naștere și trecere 
numai a oamenilor, 
o singură inimă
crescând cu atâtea trupuri,
relief nefiresc.
Obiecte cu identitate, locuitori 
în insule, într-un vertical pământ adunate, 
aer anume pe care-l adulmec
cu nările de plăcere sfâșiate. 
Patrie, destin 
de bărbat și de femeie, 
crești fiu nevăzut 
și în acest trup al meu 
dulce, frumos și neprefăcut.