(Am timp berechet acum
Să mă gândesc în toate felurile

Și așa mă gândesc
Tu nu mai ești tu

Numai lumina aceluiași decembrie
Luminându-te
Te-ar mai face să fii

Dar de unde să iau eu
Lumina aceea

Cât de adânc ar trebui
Să mușc eu brațul tău
Pentru a o găsi
Sfărâmicioasă acolo

Și aș avea eu dreptul
Să mușc brațul tău pe care
Numai din greșeală atingându-l
Prin aglomerația din oraș

Sunt obligat să spun pardon)