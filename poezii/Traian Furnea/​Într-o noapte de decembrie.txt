Știind că nu prea am cămăși
Își cumpăra prăjituri ieftine
O cămașă.

(Eu știam că era cumpătată
Își cumpăra prăjituri ieftine
Și la filme bilete în față)

Într-o noapte de decembrie
Treceam cu altă iubită
De mână
Prin troienele orașului
La ea nu mă mai gândeam deloc
O miriște arsă mai era
În sufletul meu.

M-a văzut
Și ca o ploaie de stele
Vorbele ei 
Mă loveau în spate.

Îmi striga
Că mi-a cumpărat o cămașă cu prețul sudorii
Ei de tânără fată
Și vrea să m-opresc să mi-o dea.

Mâna în mâna iubitei tinere o simțeam
Și-am rupt-o la fugă-amândoi
Cu greață și milă.

Frumos îmbătrânea gura ei
Strigându-mă peste omături
Și lunecând pe gheață și întruna căzând
După noi fugea cămașa să-mi dea.

Cu greață și milă
Alergam înainte
Și ea fugea după noi
Lunecând pe gheață și-ntruna căzând
Cămașa să-mi dea.