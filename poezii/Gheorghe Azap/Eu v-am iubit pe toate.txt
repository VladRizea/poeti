Eu v-am iubit pe toate: Maria, Stanca, Ana,
Sculptându-vă destinul în ochiul meu beteag,
Când noaptea primăverii-și desfășura Nirvana
Și frunza tinereții îmi clocotea în prag.

Semiramide caturi făcându-vă grădina
V-am oblojit cu toată-nzestrarea-mi de ciclop,
Înmiresmate drupe, Svetlana și Irina;
Voi mă ștergeați cu părul pe tălpi, ca un prosop.

Voi mă doreați aparte, eu vă iubeam pe toate,
Duioasă Minodora, bălaia mea Gertrud…
Și iată că-n cea mare, demult singurătate
Cald clipătul din gene abia vi-l mai aud.

Ții minte, Cătălina, ce mici eram odată?
Cuminte Ilenuță, azi dulce doamnă ești!p
Cu voi adolescența îmi fuse încărcată
Ca delta foșnitoare de păsări și de pești.

Amoruri succesive și-ncăierări barbare,
(Din cauza Luminiței pierdui un premolar)
Era aievea totul? Sau poate mi se pare
C-am fost așa de tânăr cândva, și de hoinar…

Molâia mea Adela, colerică Rodica,
Pe cât de mare-i timpul, pe-atâta-i de parșiv!
Din joaca de-altădată nu-mi dăinuie nimica:
Nici una lângă mine n-ați râs definitiv.

———————————————————————————————
sursa:@versurisubfloridetei