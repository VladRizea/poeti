Dănciugu scârțâie din scripcă,
Trosnește focul, sar scântei...
Lăieții negri dau târcoale,
Desculți, cu capetele goale,
Curg petecile după ei.

Cu pipa-n dinți, bătrânii, roată,
Vorbesc și râd, lângă ceaun.
Un diavol mic de țigănușe
Își ciuruie pe cap cenușe
Purdeii trag un danț nebun.

Se răsucesc, bat în călcâie,
Par draci din iad sărind pe loc,
Și dau din mâini și din picioare...
Cămășile fâlfâitoare
S-ating de vâlvătăi în joc.

Nu-i paște grija, nici urâtul!
Dar noaptea-ncet-încet s-a-ntins...
Se potolesc de la o vreme,
Nici alăuta nu mai geme,
Și focul e aproape stins...

S-aude numai slab, deoparte,
Un cutcurig... Au adormit!
Trântiți pe jos, și totul tace...
Dormiți în pace
Sub cerul cel nemărginit!

Căci cerul e al tuturora,
Și-al celora dezmoșteniți,
Goniți din loc în loc de soartă...
De grija Dumnezeu vă poartă,
Dormiți, în liniște, dormiți!