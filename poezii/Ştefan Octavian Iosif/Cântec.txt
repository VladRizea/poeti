Vezi, dragii oaspeți le-au venit
Și pomii toți s-au primenit
De sărbătoare.
Grădina-i templu plin de zvon,
Albina-i psalt și orice floare - 
Un sfânt amvon.

Sub streșini cuiburi vechi
Ascund iar vesele perechi
De rândunele.
Și cuiburi nouă se clădesc,
Iar eu, furat de-un vis, privesc
Zâmbind la ele.

O, spune-mi, dragă rândunea,
Ce zbori mereu în preajma mea,
Tu știi mai bine :
O să-mi ajute Dumnezeu
Să-mi pot alcătui, ca tine,
Un cuib al meu ?