Au fost odată trei secerătoare 
Ce se iveau din lanuri pân-la brâu — 
Trei flori ce-acum se deschideau la soare, 
Acum piereau în aurul din grâu... 
Au fost odată trei secerătoare... 
Înşiră-te frumos, mărgăritare!

Şi iată că, adus de întâmplare, 
Trecea un fiu de împărat în sus, 
Şi-a zis atuncea fata cea mai mare: 
,,De m-ar lua pe mine-aş fi în stare 
Ca să-i îmbrac palatul cu un fus..." 
Înşiră-te frumos, mărgăritare! 

Şi-a zis atunci copila mijlocie, 
Străfulgerând cu secera, pripită: 
,,De m-ar lua pe mine de soţie, 
Eu i-aş hrăni palatul cu o pită..." 
Dar el privi la ea cu nepăsare. 
Înşiră-te frumos, mărgăritare!

Şi dintre spice-a zis a treia floare: 
,,De m-ar lua pe mine, eu i-aş face 
Doi feţi cu plete de-aur lucitoare..." 
Stă dus feciorul de-mpărat şi tace, 
Şi-a treia zi la curte-i nuntă mare... 
Înşiră-te frumos, mărgăritare! 

Dar când a fost să nască-mpărăteasa, 
Plecă-mpăratul plin de grea-ntristare, 
Şi o ţigancă singură rămas-a 
Ca s-o-ngrijească-n ceasul de-ncercare... 
Că s-au sculat vrăjmaşi cu oaste mare... 
Înşiră-te frumos, mărgăritare!

Iar când se-ntoarse-acasă împăratul, 
Dorit să vadă cum îi sunt feciorii, 
Găsi doi pui de lup — râdea palatul, 
Şi clătinau din cap diregătorii... 
Şi-mpărăteasa — ajunsese cersetoare... 
Înşiră-te frumos, mărgăritare!

Şi s-a făcut ţiganca-mpărăteasă, 
Iar cei doi fraţi, ucişi de ea cu ură, 
În locu-acela unde-i îngropase, 
Doi dafini auriţi se prefăcură... 
Când i-a văzut, a prins-o spaimă mare... 
Înşiră-te frumos, mărgăritare!

Şi-a dat poruncă scorpia să-i taie, 
Şi ea cu mâna ei pe foc i-a pus, 
Dar fără veste-atunci din vâlvătaie 
Zburară două scânteioare-n sus 
Şi au căzut pe-un ţărm de apă mare... 
Înşiră-te frumos, mărgăritare! 

Şi Dumnezeu cel bun şi mare dete 
Din cele două mândre scânteioare 
Să fim iar feţi cu daurite plete, 
Şi să venim aici la şezătoare, 
Să spunem trista noastră întâmplare, 
Înşiră-te frumos, mărgăritare! 

...Plângea cu hohot biata-mpărăteasă 
Într-un ungher, cum asculta acestea, 
Iar împăratul crunt se-ntunecase 
Înţelegând ce rost avea povestea, 
Pe când ţiganca se făcea ca varul... 
Şi singur se-nşira mărgăritarul!