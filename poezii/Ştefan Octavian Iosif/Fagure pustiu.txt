La subțioara nopții, undeva, 
atârnă acest fagure pustiu. 
În august,  când se scurge luna
ca o rășină pe copaci, se simte izul 
de ceară îngerească. Uneori, 
o stea, departe, bâzâie, și lumea 
se umple iar de zvon, și ni se pare
că vom simți iar gustul mierii-n ceasul
de seară...
Dar e secetă. Pereții 
de aer - hexagoane vibratile -
se sfarmă, afumați de amintirea 
celui din urmă roi.
Dar spune-mi: oare
albine-albastre au trecut pe-aici,
sau rasuflarea unui înger negru?...


Din ciclul "Alter ego", vol. "Opere ale literaturii române", Editura Național, 2000