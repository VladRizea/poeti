Nu sunt de sticlă, însă văd prin ele, când mă uit în gura acestei nopţi care răspunde dincolo de mări, nu sunt nici flori, dar mă străbate o aromă pe jumătate adormindu-mă, pe jumătate pregătindu-mă de zbor, sunt gânduri? pânze de păianjen? fluturi ce cară apă la morminte sau cântece de fosfor atârnând de gâtul cailor ce şi-au pierdut nechezul în traista cu avăs?  Nu sunt de sunet, însă le aud, când plec şi viu, când vin şi plec, hoinărind pe cerul de pământ al orei mele sferice, le-aud cum se despart de miez, cum le ajută miezul, putrezind, să încolţească şi cum apoi se leapădă de mine, seminţe sunt? secunde răsturnate? copaci care se duc şi alţi copaci ce vin în locul lor? ciorapi de gală pentru lămpile aprinse când se duc la teatru sau marile iubiri înjunghiate?  Deloc nu sunt, dar eu prin ele pipăi nimicul revărsat în nicăieri, inconştientă dragoste fecundă dintre două aprige negaţii, când în această junglă de cristal cu cer de rogojină văd oamenii cum îşi câştigă pâinea la trapez şi pâinea sare, azi pe-o creangă, mâine pe cealaltă, planete sunt, în pliscul papagaliilor atomici? flaşnete vagi, dezacordate? sunt câinii de mercur ce latră-n Lună, adulmecând ciolanul pământenilor sau e fanfara militară-cocoşaţilor, care ne-anunţă din tromboanele încolăcite în spinarea veacului că în curând va izbucni o pace violetă, liniştindu-ne pe toţi? 