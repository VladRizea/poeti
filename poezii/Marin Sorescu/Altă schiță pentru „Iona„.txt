Daţi de pomană colaci de salvare, 
În sâmbăta morţilor numai colaci 
Pentru cei care ţipă pe mare; 
Îi puteţi vedea din copaci. 

Ei şi-au pus într-o sticlă mesajul, 
Îl veţi primi îmbuteliat. 
Cine mai are astăzi curajul
Să descifreze-un naufragiat? 

Tot mai neciteţ le e scrisul, 
Ameninţător şi cam spălăcit; 
Ei încurcă realitatea  cu visul, 
Cred că citindu-i aţi şi sărit 

În uşoarele bărci de salvare, 
Căutându-i cu felinare. 
Şi pentru-a fi lesne zăriţi în abis
Ei îşi lasă ţipătul, ochiul deschis. 

De sâmbăta morţilor, o dată pe an, 
Trageţi uşor zăvoarele porţilor:
Rătăciţii pe marele-ocean 
Vin la masă, de sâmbăta morţilor.