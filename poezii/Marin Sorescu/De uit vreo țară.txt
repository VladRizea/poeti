De uit vreo ţară, să-mi aduci aminte, 
Îi spune Dumnezeu lui Sfântul Petru. 
La el o ţară e de-un kilometru 
Şi kilometrul – cât un bob de linte 

Şi este foarte lesne să îl sară, 
Când vine în inspecţii, pe pământ.
O, Doamne, totuşi ai uitat o ţară, 
Nu de când eşti, ci numai de când sunt.

Şi Sfântul Petru, ce-a rămas în urmă, 
Şi tot presează în ceaslov impresii, 
De levănţică, rochia miresii,
Nu ştie ce amar cumplit ne scurmă.