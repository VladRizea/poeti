Şi, Doamne, mi-a căzut la loterie 
Lozul ghinionist să fiu român
Şi inventându-mi vina-n puşcărie, 
S-o ispăşesc amarnic, mâncând fân. 

Se face, înţeleg, economie 
De spaţiu locativ şi de-un tacâm. 
Şi de-un poet ce-ar consuma hârtie, 
Cu nişte versuri care nu rămân. 

Căci cărţile-mi cu roaba sunt cărate
La marginea oraşului, tocate, 
Ca-ngrăşământ zvârlite pe ogor. 

Legat mă simt de limba ta, popor,
Destinele ne sunt îngemănate, 
Cât va ţipa, în zboru-i, un cocor.