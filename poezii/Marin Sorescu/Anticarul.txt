Cunosc mersul vremii 
După cum îmi vând cărţile, 
Jocul lor între rafturi 
Şi restul lumii 
E un indiciu sigur.

Când au versurile căutare 
Se întâmplă nunţi, 
Pântecul fetelor are nevoie 
Să adoarmă frumos până seara 
De cântece de leagăn.

După ce-l vând pe Homer 
Am o oră de pace, 
Când se întoarce la mine 
Trebuie să rătăcesc zece ani pe mare.

Enciclopediile legate în piele de şoareci 
Se urnesc cel mai greu 
Şi când le văd în stradă 
Împinse din spate de câte opt oameni cu pârghii 
Îmi fac semnul crucii 
Şi felicit secolul 18.

De la Tolstoi şi Dostoievski 
Te poţi aştepta la orice, 
Ori să ajungi cineva 
Ori să-ţi pierzi slujba.

Fire de praf pe toate epocile 
Sar să joace 
În raza de soare 
Mereu anunţată.

Acum toate cărţile 
Vin vijelie spre rafturi, 
Mi-au spart şi geamurile şi ochelarii, 
Aşa ceva nu mi s-a mai întâmplat —
E noapte, e zi afară? 
Ia uitaţi-vă şi dumneavoastră.

———————————————————-—————-