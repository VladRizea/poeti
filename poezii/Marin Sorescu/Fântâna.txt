Dacă treci pe la fântână, înainte de răsăritul soarelui, 
Vezi multe femei tinere şi bătrâne, 
Scot apă şi ameninţă din mâini, 
Ori boscorodesc descântece.
E un fel de coadă la apa ne-ncepută, fântâna are-n ea
Toate leacurile, ca un dispensar.
De, unele au copii mici şi le-a pierit laptele
Fiindcă le-a picat laptele din ţâţă pe jos
Şi l-au atins furnicile.
Sau după lehuzie, la primul drum în sat,
Stăpâna casei n-a stropit-o pe lehuză
Cu apă peste picioare
Şi nu i-a dat să mănânce ceapă cu sare.
Una avea o faşă în care erau legate o lingură
Şi-o ceapă.
A scos apă în vadră, a luat cu lingura de trei ori
Şi-a băut zicând:
„Eu beau cu lingura apă,
Să-mi vie laptele ca la o vacă".
Apoi a muşcat din ceapă zicând:
„Eu îmbuc din ceapă
Să-mi fie laptele ca la o iapă".

Aşa era înainte vreme la fântână, 
Apa nu era doar apă,
Izvoarele din pământ aveau legătură cu ce i se-ntâmplă omului 
Şi muieretul venea cu probleme, să le rezolve aici, înainte de-a se arăta soarele.