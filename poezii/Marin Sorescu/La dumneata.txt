Chipul meu îmi pare cunoscut 
Dar nu-mi amintesc de unde.

Nu cumva eşti tu 
Cel cu care-am râs 
Într-o viaţă, 
Lipindu-ne nasul de sufletul lumii 
Ca de-o vitrină?

Ai un rid pe frunte 
Care-mi aminteşte de-o istorie 
Modernă şi contemporană.

Ochii aceştia i-am văzut, dacă nu mă înşel, 
Mirându-se pe nişte lucruri obişnuite, 
Pe tristeţe, pe noapte, pe spaimă.

Ai vreo rudă, o mână, un gând, 
Vreo sprânceană, cam aşa ceva, 
În soare 
Şi-n celelalte stele căzătoare?

Pot jura 
Că eşti cel care s-a îndrăgostit pentru vecie 
De fata aceea 
Al cărei nume îţi scapă mereu.

O, 
Totul îmi pare foarte cunoscut 
La dumneata, 
Chiar şi zilele care nu ţi s-au întâmplat 
Şi se vor întâmpla.