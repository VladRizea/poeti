Înotam spre ţărm cu disperare
Şi, Doamne, mă îndepărtam de el, 
Îmi pierdusem simţul de orientare, 
Mă ţineam de-a lunii cercel 
Şi de degetul meu cu inel. 

Ca o balenă sinucigaşă 
Eşuam pe fiecare talaz, 
O forţă din adânc, uriaşă,  
O simţeam, pietroi, pe grumaz.
Nu ştiam dacă azi mai e azi. 

Orizontul intrase brusc în eclipsă 
Îngălat de un soi de moluşte. 
Simţeam cum mi se clatină steaua, ideea  fixă, 
Ca un dinte ce n-o să mai muşte. 
Şi-un vânător voia s-o înpuşte. 

Nu e decât un coşmar oarecare, 
Iată, cu pumnul îl sparg. 
Şi m-am trezit. Eram, vai, tot pe mare, 
Însă ceva mai în larg. 

Îngrozit atunci, ce mi-am zis 
Privind potopul dezlănţuit? 
Dacă adorm, poate se face vis. 
Aş mai avea o şansă. Şi-am adormit. 
Nu-i oare şi viaţa un somn nesfîrşit? 

Şi-am luat-o de la cap cu înotul, 
Mai istovit, gâfiind din greu. 
Treaz, şi în vis – tot pe mare mereu. 
Rechinii mă atingeau lacomi cu botul. 
Ţărmul refuzat îl înecasem chiar eu.