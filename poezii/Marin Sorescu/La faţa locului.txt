La faţa locului vin japonezi.
Măsoară, dau din cap şi se răstesc.
Îngrijoraţi că solul românesc
E în pericol chiar să nu-l mai vezi.

Se face sul pământul şi-o apucă
Pe crăpături şi văi misterioase,
Ni-i măsurat pământul de sub case,
Dar toată şandramaua e pe ducă.

Degeaba rânduiala, ham şi hăţ
Acidul şterge chipul de pe drahmă.
Culturile ce se preschimbă-n magmă
Ne pun în mâini o piatră sau un băţ

Ne ţinem, ca la câini, să nu turbeze
Cutremurele prinse-n pioneze.