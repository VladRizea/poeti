Ziua de azi
Mi-a fost vîrîtă, ca de obicei, 
Pe sub ușă.

Mi-am așezat pe nas ochelarii
Și-am început
S-o citesc.

Nimic deosebit,
După cîte văd.
Cică pe la prînz o să fiu cam trist,
Nu se specifică motivul,
Și-o să continui să iubesc lumina
De unde-am rămas ieri.

Pagina externă informează
Despre tratativele mele cu apa, cu munții, cu aerul,
În legătură cu pretenția lor absurdă
De a-mi intra în sînge, și-n creier.

Apoi, obișnuitele știri
Despre puterea mea de muncă,
Despre drumul la pîine,
Despre buna dispoziție, 
(Dar nu se suflă un cuvînt
În legătură cu situația
Din ficat)

Unde s-o fi tipărind
Viața asta a mea,
Că e plină de greșeli
Inadmisibile.


AUDIO: https://soundcloud.com/semne-stranse/m-sorescu-pe-sub-usa