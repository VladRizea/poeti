Azi o pânză de nor, 
Mâine catargul unui drum. 
Mi-am construit singur o corabie. 

Când a fost gata am luat-o în spinare 
Şi-am început să-i caut o apă
Pe seama ei. 

Am mers aşa până când un pescăruş 
I-a murit de provă, 
Ca o sticlă de şampanie. 

Atunci  am intrat în mare 
Până la glezne, până la brâu, 
Tot mai greu mă apăsa dorul ei 
De valuri.

Când nu m-am mai văzut deloc, 
Corabia a început deodată 
Să meargă singură. 

O, chiar dacă mă adâncesc 
Cu fiecare pas, 
Şi acum tot eu o duc,
Mergând pe fundul mării, tăcut, 
Cu amândouă mâinile ridicate 
Deasupra capului.