

Inspiraţia venea în urmă, pe jos, 
Poetul mergea în frunte, călare, 
Şi primea onorurile. 

La mijloc mulţimea, descoperită. 
Se făcea că era o proocesiune, până la urmă. 
Unii acuzau dureri mari, 
Se făceau că erau încă la doctor, 
Căci se văitau cu speranţă, 
Alţii plângeau de-a binelea,  
Se făcea că era o procesiune totuşi, 
Da, o procesiune, într-adevăr. 
«Dar mortul?» «Unde e mortul?» – se auzea –
«Noi pe cine jelim, de trei zile?»
«Oare a fost spălat bine răposatul?» 
«Spălarea mortului cere o îndemănare 
Pe care foarte puţini doctori o mai au» – se auzea. 

Poetul mergea înainte, călare, 
Fiindcă depăşise toate minunile astea, băbeşti. 
Inspiraţia venea în urmă, desculţă. 
Rămânea mereu în urmă, 
Nu ştiu de ce o îmbia mai mult rămânerea în urmă 
Decât necunoscutul din faţă.
