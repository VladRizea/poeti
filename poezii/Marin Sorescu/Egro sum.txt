EGRO SUM

Vorbind în somn, cică vorbesc prea tare
Și fac aluzii la-ntâmplări recente,
Subconștientul meu inconştient e
De avansează bîlbîieli bizare?

Mi-au pus o gărgăriță pe o floare
Dintr-un tablou, cu tușe insurgente,
Nici nu știam tabloul ce atent e
Și compoziția de ce mă doare.

Pe vremuri, turcul nu-și închipuise
Că poate lua un bun tribut pe vise,
Ca birul pe ferestre și pe fum...

Și iată, noaptea mea, rodind narcise,
Mă vinde scump barbarilor din drum
Că  și în somn tot cuget... ergo sum.

Adăugată de către-Radu Dan Alexandru