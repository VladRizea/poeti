De cum am gustat din acel lichid, 
Am şi devenit autocefal,
Ca biserica de răsărit,
Cu multele-i turle de vis opal.

Fermecat în mâini ţineam şipul, 
Plin ochi de vrăjitele picături,
În fiecare picătură-mi vedeam limpede chipul, 
Zguduit de fantastice furnicături.

Ce bine c-am dat eu de apa vie, 
Căutată de toate poveştile laolaltă.
Ba e moartă - mi-a spus o ciocârlie -, 
Apă moartă, luată din baltă.

Atunci, cum se face că are efect? 
Am întrebat firoscoasa de ciocârlie. 
- Aceeaşi apă ce palpită în piept, 
Pentru unii e moartă, pentru alţii e vie.