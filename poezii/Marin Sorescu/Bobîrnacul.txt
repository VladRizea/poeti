Nimeni nu poate să-şi dea seama
Ce efect poate avea acest
Bobîrnac,
Nimeni nici măcar dumnezeu nu poate
Să-şi dea seama,
Care a renunţat de mult la forţele obscure,
El lucrînd cu forţele supranaturale
Şi cu puterile înzecite.

Să zicem că împing scama asta
Dîndu-i un bobîrnac la moacă.
Ea se prăbuşeşte şi se izbeşte de talpa de înger
Care tocmai trece prin aer
Îngerul răstoarnă un avion
Şi căderea lui trage cerul
Ca pe o prelată.

Ecoul se amplifică, se amplifică
Stelele încep să ţipe
Simţind cerul frigîndu-le de sub tălpi
Şi totul se amplifică
Şi totul se ridică la pătrat
La cel mai mare pătrat posibil -
Sub ochii noştri.

Stau şi eu aşadar şi desăvîrşesc
Mici acţiuni, după puterile mele
Fac bobîrnace - ca s-o spun pe şleau -
Bobîrnace pentru zilele negre de repaus
Pentru zilele negre de moarte
Cînd nu se va mai mişca nimic
Şi orice putere colosală va fi de prisos
Şi doar un bobîrnac venit din urmă
Mai poate declanşa fericit
Maşinăria.