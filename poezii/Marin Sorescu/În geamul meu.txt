Iar trandafirul a rodit măceş, 
În geamul meu, în ziua de armindeni. 
De jalea care este pretutindeni 
Copacii mor şi florile dau greş.

Şi păsările care-şi iau adio 
Ne lasă, triste-n cuib, un ou de lemn. 
Vom înţelege-al speciilor semn? 
O umbră mare luna va cloci-o.

E umbra ce-o lăsăm în spaţii vaste, 
Mantia neagră-a sufletului gol. 
Din somn, ca dintr-un lung coşmar, mă scol, 
Planton năuc la marile dezastre.

Şi când deschid fereastra să respir, 
Văd floarea de măceş în trandafir.