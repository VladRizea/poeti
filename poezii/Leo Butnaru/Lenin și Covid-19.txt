Fuge lumea din lume
fuge tot în ea
adică fuge lumea de virus
dintr-o țară virusată în
altă țară virusată.
Vămile-s
ticsite de gastarbeiteri cu măști din Italia
fugiți din Italia
cu măști din Germania
fugiți din Germania
etcetera.
Pe la hotare
prin vămi
mascată
lumea se întoarce pe la casele
cui o are.
Lumea înspăimântată
se întoarce în lumea înspăimântată
chiar în ea
lumea
din patrii istorice
ajunse patrii isterice…
Lumea
sie însăși aducându-și vești îngrozitoare
iar uneori
ca excepție
și vești oarecum relaxante
precum cea
pe care am auzit-o în aeroportul Chișinău
de la un român mascat
în Rusia
de unde a fugit:
cică la Moscova
cel mai exemplar respectă regimul de izolare
Lenin
în mausoleu.
…De fapt
nimic nou – Rusia
totdeauna a fost performantă la
dezolantul capitol al izolării…

4.V.2020