Capturaţi prin gheţuri polare 
aduşi la menajerii
tropicale 
sau meridionale
urşii albi – vai! –
prind guturai
mor
şi 
de albi
de puri ce sunt
fireşte că nimeresc în rai
unde sfântul Petru al urşilor polari
dă din cap a necaz
telegrafiindu-i direct Celui de Sus:
„Măgarii ăia nu au presupus 
ce se poate întâmpla în cazul în care
sângelui sfânt i se inversează polii
minus
cu plus….”