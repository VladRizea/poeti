Logic chibzuind 
pietroiul tăbârcit de Sisif 
din zi în zi se face tot mai mic, mai nimic - în 
aburcarea şi rostogolirea sa 
el se macină 
se şlefuieşte de alte pietre 
devenind tot mai rotund 
şi mai puţin în greutate 
până va ajunge cât o pietricea de râu 
cât o pietricea lustruită de valurile mării 
cât o pietricea sărată pe care 
asemeni lui Demostene 
ne-oratorul, ci urlătorul Sisif o 
va pune sub limba-i peltică 
de atâta tăcere 
pentru a striga odată şi odată clar: 
Lume, lume! 
Am isprăvit!