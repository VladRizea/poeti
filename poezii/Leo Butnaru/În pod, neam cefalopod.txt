Prin ceață 
stelele diluate – caracatițe de clar-
obscuritate 
gălbuie. Sus
la Dumnezeu în pod
acest neam cefalopod
cu o coroană de brațe difuze
și mai mult imaginata cochilie
zisă os de sepie (ha! ți-ai imagina
os de stea!). Caracatițe flămânde
devoratoare
sau născătoare
ce înfulecă sau zămislesc comete-crustacee
hăt cât ține calea lactee
și precum suratele lor din mări și oceane pământene
stelele-caracatițe au și ele câte o glandă care
întru apărare
elimină confuz lichid de camuflare
să nu le vadă și să le înghită găurile negre
prădătoare
ce stau căscate ca niște cratițe
la vânat de abstracție… pardon!
de caracatițe.