Din resemnare 
nu din orgoliu 
ar fi necesar să se decreteze o eternitate de doliu 
pentru gurile închise 
pentru cărţile nescrise din varii motive 
bineînţeles că cele mai multe injuste tragice. Eternă zi de doliu 
pentru Odiseele şi Iliadele nescrise din cauza decimării antichităţilor 
sau pur şi simplu – poeţilor care neavând vocaţie de mahăr sau caporal 
n-au subordonat decât propoziţii – fapt ce 
nu prea interesează lumea trăitoare în legea lupului 
bolborosind ca şi inconştienţă pseudopsalmul despte paradisul în care 
leul se va culca alături de miel (acesta cică 
rămânând întreg...) – mitologie... că 
d e b o r d o l o g i e – absurdul trecând peste marginile plauzibilului 
ceva de dincolo de lumină şi (de) întuneric (ca 
să spun şi eu un început de basm pentru-adormit discipolii – adică 
Mitzurile – celui cu Aşa amuţit-a Zarathustra (antichităţile poeţii...) 
pe deasupra mai şi orbind ca Homer Milton Borges... (pentru că 
bucuriile nu se nasc odată cu omul dar 
tristeţile – probabil da...)

7/11.IV.2003