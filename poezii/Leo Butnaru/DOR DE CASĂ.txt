Sankt-Petersburg. Neva sub gheaţă. 
Amintirile avangardei de acum o sută de ani, 
ale secolului de argint – argintată 
era până şi sârma ghipată a Gulagului 
în care 
a murit Mandelştam 
poate că de argint ar fi fost 
şi glontele ce intrase în tâmpla lui Maiakovski 
şi caloriferul de care a fost izbit cu capul 
Serghei Esenin în hotelul 
„Angliter”… 
Viforniţa nărăveşte să urle 
dar 
se răzgândeşte şi, civilizat, 
maiakovskian, 
încearcă să cânte sonate la 
(şi în – la major) flautul 
înaltelor burlane. 
O pală 
de auroră boreală. 
Ah, dacă aţi şti ce frică trag 
în noaptea aceasta 
gospodinele din România că 
ar putea să nu li să prindă 
răciturile de Bobotează!…