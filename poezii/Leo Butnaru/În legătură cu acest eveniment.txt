În sfârşit am descoperit îngerii 
precum se mai întâmplă în acest secol a descoperi 
triburi prin păduri tropicale. 
I-am văzut noaptea întâmplător. 
Îşi odihneau aripile pe turnul televiziunii. 
(Albi 
în stol 
precum erau 
făceau turnul să pară o 
enormă păpădie.) 
Veniseră pare-se într-o excursie 
pe aceste meleaguri şi 
luminatul cărturar al nopţilor 
cucuveaua 
cu ochelari pe nas (de fapt pe clonţ) 
le citea de-acolo 
de sus 
neonul reclamelor 
de (mai) jos 
prefăcându-se că nu o interesează 
liliecii încâlciţi prin jerbele viţei-de-vie 
căţărate pe balcoane. 
Şi în acea privelişte rămasă ca şi cum 
de până la potop 
se auzi urnirea vântului din loc. 
El zburătăci tribul îngerilor 
asemeni pănuşilor de porumb 
frunzelor de tutun 
nepăpușite 
sau perdelelor dogorite vara-ntreagă 
smulse apoi de la geamuri şi purtate 
prin vârtejul începutului de toamnă. 
...Misterioşii excursanti se amistuiră printre 
plăpândul răsad de lumină 
al stelelor 
pe lângă 
baticul portocaliu – fireşte – al lunii 
trecând în zbor fără de soroc 
şi întorcându-se în rezervaţia naturală pe care o au 
să presupunem 
la marginea fanteziei omeneşti... 
De altfel 
în legătură cu acest eveniment – nimic deosebit. Doar că 
un fistecine 
a înjurat îngerii 
deoarece fâlfăitul aripilor acestora tulbură cadrul 
unui moment periculos din meciul de fotbal 
transmis prin Euroviziune. 


1974