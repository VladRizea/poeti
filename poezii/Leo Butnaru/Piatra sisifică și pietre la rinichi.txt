Grație (sau... din cauza?) supraefortului necesar de-a 
urca și de-a tot relua împinsul pietroiului spre culmi 
Sisif nu poate face pietre la rinichi – de cum apare vreun început 
un fir două de nisip în rărunchi
supraîncordarea trupului său le elimină
încât Sisif are rinichii curați 
ca la naștere. 
                    Însă unii răutăcioși zic că
starea perfectă a organelor în cauză 
se datorează faptului că – prin blestem – Sisif 
nu are barem o pauză pentru un pahar de vin 
nu că pentru chefuri în draci 
fără măsură
care atacă rinichii ficatul
agravând blestemul
îngrelând păcatul...