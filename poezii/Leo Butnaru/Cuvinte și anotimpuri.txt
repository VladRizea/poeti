Cuvintele se preschimbă dimpreună cu anotimpurile.
Vorba viei mai întâi se numește ciorchine
apoi must, vin
iar vocabula frunză toamna-și convertește valoarea în
aur ieftin.
Silabele ninsorii sunt folosite doar iarna
și extrem de rar primăvara
când creșterea fructului aruncă petalele din
cuibul florii.
Vorba verii - iarbă - iarna se numește ierbar.
Alte ziceri ale verii - privighetoare, presură - 
nu ne umplu auzul în anotimpul tencuit cu zăpadă
iar de se întâmplă totuși să fie amintite
obligator au în jurul lor substantivul colivie - 
sclavi însoțindu-și stăpânul la petreceri 
cu cântec.
Cuvintele apar odată cu anotimpurile. Când 
nu sunt folosite - ele
se odihnesc 
precum omul.