Lucrurile se leagă între ele 
sunt intercomunicante 
ca într-o pură telepatie a materiei
şi spiritului
îmi zic
aplecat peste un text atât de bătrân 
încât 
când întorc filele 
literele gotice trosnesc din încheieturile de tuş uscat
fărâmiţat-pojghiţe
ceea ce mă face să mă gândesc că
probabil 
îngerii din cereştile ocini eparhiotice 
mânuiesc
potrivesc măiestrit pâlnii mari 
pentru amplificarea şoaptelor
din filele gotice.