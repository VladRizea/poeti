Rafturi, rafturi... Pe unul din ele – PAIUL 
de care s-a înşfăcat cândva cineva 
salvându-se de la inec. (Posibil 
fost-a făptura de spumă a Afroditei.) 
Suspendată de candelabru – CRACA 
pe care un ins şi-a tăiat-o de sub călcâie. 
(Putea fi Icar la 
începutul zborului său.) 
Pe alte rafturi – CUTIA PANDOREI 
SABIA LUI DAMOCLE 
MÂNA CEREASCĂ 
MĂRUL LUI NEWTON 
FOARFECELE DALILEI 
CENUŞA DE PRESĂRAT PE CHELIE VINOVATĂ 
MĂCIUCA 
BLID ZBURĂTOR 
(în afară de CRACĂ – toate 
destinate capului) – suspendate 
montate 
legate 
clătinate deasupra vizitatorului – 
bietul om! – care 
ajunge ceea ce ajunge în dependenţă de 
ceea ce-l trăsneşte peste creştet.