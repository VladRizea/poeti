Că artiştii au dus-o din prost în mai deplorabil 
e o axiomă genial de tristă. 
Unul din ei 
chiar definise splendid mizeria: Am - zicea 
o imensă experienţă a sărăciei 
după ce spusese ceea ce spusese Eminescu despre 
poezie şi sărăcie. Iar 
pianistul ăsta aproape de renume 
când interpretează, par exemple, „Sonata lunii” 
sub brumatele clape ale pianului striveşte 
ploşniţe şi gândaci de bucătărie 
cuibăriţi pretutindeni şi cu nemiluita 
în frigurosul bârlog comunal, - constaţi 
şi 
cu câteva clipe înainte de a izbucni în sudalme 
reuşeşte totuşi să-ţi dezamorsezi ura, 
pentru ca 
după alte câteva clipe 
de izbândă acestei mizere isprăvi intime 
mai să strigi, ne-intim: „Ura-a-a! Ura-a-a!” – tu 
necuceritor de nimic 
dar 
stăpânitor de sine 
şi compătimitor de ceilalţi care îţi seamănă în 
destin păgubos 
şi pentru care totdeauna sacrifici deznădăjduit 
partea ta de bucurie. 
Infimă 
dar necesară...