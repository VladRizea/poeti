Tu – acum foarte mulţi ani... Păşeşte 
grăbită pe stradă şi 
sănii tăi tineri se îndepărtează unul de altul 
pe orizontală... Azi 
mă gândeam abătut la eterna moară care 
sub pietre de munţi macină scrâsnit 
nisip pentru pustiuri şi 
într-un gest oarecum inconştient 
în amintirea ta în 
nisipul reavăn al plajei am prins a îngropa 
un trandafir de purpur (o inimă 
ar fi fost totuşi prea mult...) 
şi parcă 
te aud nedumerindu-te: „O inimă 
ţi s-ar fi părut prea mult? 
Cum se poate?!” – de data aceasta 
convingându-mă definitiv că femeia doar 
dragoste îţi poate da 
şi nicidecum dreptate.