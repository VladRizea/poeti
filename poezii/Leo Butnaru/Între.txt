Asta e Doamne viaţa noastră
nici cât o literă
nici cât un punct
în cerescul tău letopiseţ
de chemare la judeţ; asta e –
între
preţul pâinii
şi
lumina fără de preţ.

 Judecata de apoi
Dumnezeu va pune întrebări
şi
întru oarece foloase
omul va răspunde. Dar
la un moment dat îl va umfla râsul
dându-şi seama că dă
răspunsuri atât de mărunte
pentru întrebări supra-fabuloase!
Niţel retoric
În raport de rudenie cu literatura
e firesc a mă întreba:
– Eu aş fi feciorul ei
sau ea este fiica mea?…