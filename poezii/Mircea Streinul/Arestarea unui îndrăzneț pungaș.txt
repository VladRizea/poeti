Joi seara
pe când comerciantul de porci Sidac Dumitru
din Coclucica no. 143
se găsea cu agentul de la Primărie Dubniciuc la un pahar
de vin
în restaurantul lui Tauber
din strada regina Maria,
și-a făcut apariția în birt un anume Dumitrescu,
care,
dându-se și el măcelar și negustor de vite din București,
s-a așezat la masa tovarășului de profesiune Sidac.

Începând discuția asupra chestiunilor profesionale
ce-i priveau,
Dumitrescu i-a spus
între altele
tovarășului Sidac
că lojează la Otelul Imperial împreună cu un prieten
al său
cu care Sidac ar face cumpărături de porci avantajoase
la Noua Suliță.

La propunerea lui Dumitrescu,
Sidac a plecat cu el la Otelul Imperial,
unde au pus la cale plecarea pe a doua zi
la Noua Suliță.

De la otel au plecat apoi
cu birja
la restaurantul Treffer
din strada Regina Maria.
Aici s-au așezat la o masă și au consumat câteva
sticle de vin.

În timpul când ședea la masă,
Dumitrescu era obsedat de gândul
cum ar putea să-i scoată din buzunar
lui Sidac
portmoneul cu suma de 7000 lei.
La un moment dat,
Pungașul, cu o rară dibăcie, i-a scos tovarășului său
portmoneul din buzunar,
fără ca acesta să simtă sau să observe ceva.

Plata consumației a făcut-o
de data aceasta,
bine înțeles,
Dumitrescu,
care pentru a nu fi descoperit s-a grăbit să plece mai
devreme
decât tovarășul său.

Puțin mai târziu a părăsit și Sidac birtul.
Nu făcuse însă nici zece pași, când,
din întâmplare,
pipăindu-și buzunarele,
a constatat spre marea lui surprindere că îi lipsește
portmoneul cu suma de 7000 lei.

Nefiind nimeni lângă el în birt,
bănuiala a căzut deci asupra lui Dumitrescu.

În culmea disperării
a anunțat imediat cazul agentului Mohilnițchi,
care împreună cu sergentul Ionescu Iordache
s-a transportat în grabă la Otelul Imperial,
unde l-au așteptat pe pungaș.

Individul Dumitrescu,
odată în posesiunea banilor
s-a dus în localul de noapte San Souci,
unde a consumat mai multe sticle de șampanie.

Într-un târziu de noapte
s-a înapoiat la otel,
unde agentul a pus mâna pe el și l-a predat Poliției.

La percheziția corporală
s-a găsit asupra lui Dumitrescu suma de
6426 lei.
Fiind interogat asupra provenienței acestor bani,
pungașul a mărturisit că a plecat din București cu suma
de 7800 lei,
dintre care 1000 lei i-a dat pe drum unui prieten al
său,
iar restul i-a rămas de cheltuială.
Deoarece spusele pungașului nu corespund adevărului,
el a fost depus în arest,
iar cercetările continuă.