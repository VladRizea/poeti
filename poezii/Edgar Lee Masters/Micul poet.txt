Micul poet

Semințe într-o tigvă seacă, țac, țac, țac,
Țac, țac, țac, precum acarienii la sfadă ...
Letargici iambici care iscă adieri de vânt ...
Dar pinul urzește o simfonie din acestea.
Triolete, vilanele, rondeluri, sonate-rondo,
Balade pe partituri cu aceleași teme desuete:
Zăpezile și trandafirii de ieri irosiți;
Și ce este iubirea decât un trandafir care se ofilește?
Viața jur împrejurul meu aici la sat:
Tragedie, comedie, vitejie și adevăr,
Curaj, statornicie, eroism, eșec ...
Toate în gherghefuri oh, și ce pitorești!
Păduri, pajiști, pârâuri și râuri ...
Orb la toate acestea întreaga mea viață.
Triolete, vilanele, rondeluri, sonate-rondo,
Semințe într-o tigvă seacă, țac, țac, țac,
Țac, țac, țac, ce iambici firavi
În timp ce Homer și Whitman șuierau peste culmi?

Traducere de Marin Mihalache