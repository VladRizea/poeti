Un vechi tolbaș de vorbe late, 
Om norocos din cale-afară, 
S-a pomenit pe neașteptate
Stăpân peste întreaga țară.

Din ea-și făcu o prăvălie, 
Și ca un negustor de treabă, 
Pentru ca-n lume să se știe, 
Prinse-a striga de la tarabă:

Poftiți aici! Oricine are
Obrazul fără de rușine
Și-o conștiință de vânzare,
Poftiți să faceți târg cu mine!

Prostie, lene, lingușire, 
Eu cumpăr tot. Veniți aici!
Și cei mai nărăviți din fire
Mi-or fi tovarăși și amici.

Eu dau tot felul de noroace, 
Căci sunt atoateștiitorul, 
Măriri, averi. Să vie-ncoace
Toți trântorii ce le duc dorul!

Așa, sunt zece ani de când
Pe norocosul negustor
Îl auzim mereu strigând, 
Și mușteriii vin de zor.

În zece ani ce de-a lingăi
Nu se văzură-n slujbe mari, 
Câți oameni fără căpătai
N-ajunseră milionari!

Veniți și voi, străini calici, 
Și strângeți tot ce-a mai rămas!
. . . . . . . . . . . . . . .
Ce să mai faci? Ce să mai zici?
Sărmană țară de pripas!