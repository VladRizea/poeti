Aceleaşi visuri — te lasă, şi vin iarăşi,
Vieţii triste amăgitori tovarăşi!
S-acelaşi rob eşti nepăsătoarei soarte —
"Treci zi, treci noapte, apropie-te moarte."

Împins în zbucium de patimile tale,
Gonind norocul pe-o neştiută cale,
De el, de tine, te simţi tot mai departe —
"Treci zi, treci noapte, apropie-te moarte."

Spre alte ţărmuri — miraj ce-n veci te minte,
Spre-o ţintă nouă ce-ţi tremură-nainte,
Zoreşti tot alte talazuri să te poarte...
"Treci zi, treci noapte, apropie-te moarte."


Sămănătorul, an I, vol. II, nr. 33, 10 noiembrie 1902