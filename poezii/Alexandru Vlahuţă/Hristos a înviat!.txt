1. S-au spăimântat stăpânii lumii
 La glasul sfântului Profet
 Şi-un duşman au văzut în Fiul
 Dulgherului din Nazaret!

2. El n-a venit să răzvrătească,
 Nu vrea pieirea nimănui;
 Desculţ, pe jos, colindă lumea
 Şi mulţi hulesc în urma Lui.

3. Şi mulţi cu pietre Îl alungă
 Şi râd de El ca de-un smintit:
 Isus zâmbeşte tuturora-
 Atotputernic si smerit!

4. El orbilor le dă lumină,
 Şi muţilor le dă cuvânt,
 Pe cei infirmi îi întăreşte,
 Pe morţi îi scoală din mormânt.

5. Şi tuturor, deopotrivă,
 Împarte darul Lui ceresc-
 Şi celor care cred într-Însul,
 Şi celor ce-L batjocoresc.

6. Urască-L cei fară de lege…
 Ce-I pasă Lui de ura lor?
 El a venit s-aducă pacea
 Şi înfrăţirea tuturor.

7. Din toată lumea, asupriţii,
 În jurul Lui s-au grămădit,
 Şi-n vijeliile de patimi
 La glasul Lui au amuţit:

8. „Fiţi blânzi cu cei ce vă insultă,
 Iertaţi pe cei ce vă lovesc,
 Iubiţi pe cei ce-n contra voastră
 Cu vrăjmăşie se pornesc”…

 9. Cât bine, câtă fericire,
 Şi câtă dragoste ai adus!
 Şi oamenii drept răsplătire
 Pe cruce-ntre tâlhari Te-au pus.

10. Au râs şi Te-au scuipat în faţă
 Din spini cunună Ți-au făcut,
 Şi în deşarta lor trufie
 Stăpâni deasupra-Ți s-au crezut…

11. Aduceţi piatra cea mai mare
 Mormântul să-I acoperiţi,
 Chemaţi sutaşii cei mai ageri,
 Şi străji de noapte rânduiţi…

12. S-au veselit necredincioşii
 C-au pus Luminii stăvilar,
 Dar ea s-a întărit în focul
 Durerilor de pe Calvar,

13. Şi valurile-i neoprite
 Peste pământ se împânzesc,
 Ducând dreptate şi iubire
 Şi pace-n neamul omenesc.

14. Voi toţi, ce-aţi plâns în întuneric,
 Şi nimeni nu v-a mângâiat,
 Din lunga voastră-ngenunchere
 Sculaţi… Hristos a înviat!