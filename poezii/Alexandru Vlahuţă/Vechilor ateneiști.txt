Acei ce v-ați legat viața
De-un vis frumos și fericit, 
Pentru a cărui întrupare
Cu-atâta dragoste-ați muncit, 

Voi toți, care-ați păzit cu cinste
Stindardul sfânt ce-ați ridicat, 
Și care-ați pus întâia piatră
Acestui strălucit palat, 

Puteți în adevăr fi mândri
Și fericiți c-ați izbutit:
A prins ființă visul nostru
De-acuma drumul e croit!

Și ce răsplată glorioasă!
În templul ridicat de voi
Sărbătorim un sfert de secol
Din lupta voastră de eroi!

Desigur, a fost grea chemarea
Și lungă cale-ați străbătut:
Dar azi puteți întinde mâna
Și zice: Iată ce-am făcut!

Acestea-s luptele ce-aruncă
Lumină-n calea tuturor, 
Și-acestea-s marile trofee
Ce onorează pe-un popor.

Aici de-a pururea vor curge
Izvoarele de gânduri sfinte, 
De-aici va răsuna trivoga
Deșteptătoarelor cuvinte;

Și roiul generos de tineri, 
Această gloată de recruți, 
Ce umplu golurile triste
Ale eroilor căzuți, 

Atâtea forțe risipite
S-or încălzi de-același dor
Și-n larga tabăr-a vieței
Își vor aduce jertfa lor, 

Vor pune pace și iubire
În inimile care gem
Sub valurile de-ntuneric, 
Ce-mping la ură și blestem;

Vor șterge vrajba dintre oameni
Și-or face traiul mai senin:
Aceasta-i nobila chemare
A luptătorilor ce vin, 

Ostași cu fruntea luminată
De raza unui ideal, 
Vibrând de marea suferință
Și de suspinul general.

Acum ți-s ușile deschise, 
Ia-ți locul, viguros popor, 
Și-ascultă-ți însetat profeții,
Cu ochii duși în viitor;

De-aicea vei ieși mai mare, 
Mai iubitor, mai solidar, 
Căci toate patimile sterpe
Vor adormi-n acest altar, 

În care vei veni, din lupte, 
Viața să ți-o răcorești 
Și-n care pururea va arde
Făclia minții omenești.