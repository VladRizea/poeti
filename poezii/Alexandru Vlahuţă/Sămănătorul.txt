Pășește-n țarină sămănătorul
Și-n brazda neagră, umedă de rouă, 
Aruncă-ntr-un noroc viață nouă, 
Pe care va lega-o viitorul.

Sunând, grăunțele pe bulgări plouă:
Speranța, dragostea lui sfântă, dorul
De-a-mbelșuga cu munca lui ogorul, 
Le semăna cu mâinile-amândouă.

Trudește, făcătorule de bine, 
Veni-vor, roiuri, alții după tine, 
Și vor culege rodul, bogăția.

Tu fii ostașul jertfei mari, depline:
Ca dintr-un bob să odrăslească mia,
Cu sângele tău cald stropește glia!