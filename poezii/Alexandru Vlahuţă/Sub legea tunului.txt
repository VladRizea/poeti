I
Ard, zi și noapte, marile furnale, 
În vastele uzine ale morții.
Din mii de coșuri funerare torții
Se-nalță limbi de flăcări infernale, 

Ce spun că toate-s șubrede pe lume, 
Că vremea-și sparge formele ei goale, 
Dând celui tare dreptul să se scoale
Asupra celui slab și să-l sugrume.

Se prăbușesc cetăți, credinți și pravili
Ce ni le-nchipuiam nestrămutate:
Un vânt turbat asupra lumii bate, 
Pieire e, și rupte-s orice stavili…

II
Ce tristă și amară-nvățătură
Din viforul acesta se ridică!
Iar vei trăi, sărmane om, în frică, 
Iar te-a supus întunecata ură.

Popoarele-nvrăjbite între ele
Vor sta de-acum, ca fiarele, la pândă, 
Sub veșnica-narmărilor osândă, 
Cătând unul pe altul să se-nșele.

Căci răni adânci, în veci nevindecate, 
Vor sângera-n tăcerea așteptării;

Copii crescuți în setea răzbunării
Vor duce-n luptă proaspete armate, 

Și iarăși vor acoperi pământul
Mormanele de morți și de ruine, 
Și toat-a lumii trudă spre mai bine
Ca pulberea va risipi-o vântul…

III
Lanț ruginit, verigă cu verigă, 
Iubirea dintre oameni se desface:
Când fiara ostenită-n Cain tace, 
E sângele lui Abel care strigă.