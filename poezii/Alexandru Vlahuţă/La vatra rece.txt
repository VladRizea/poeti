I
Oblonitu-mi-a fereasta
Gerul, cu-a lui flori de gheață, 
Și, în toată casa asta, 
Eu sunt singura viață.

Dac-ar fi un foc în sobă, 
Mi-ar părea că suntem doi, 
Aș mai stă cu el de vorbă, 
Mai uitând cele nevoi;

Ne-am pricepe-n noi plânsul, 
Eu cenușă, el scântei, 
Câte nu mi-ar spune dânsul
Din poveștile cu zmei!

Anevoie vremea trece
Când urâtul greu te-apasă.
Ce ursuză-i vatra rece!
Parc-aș sta c-un mort în casă.

II
Se aude-n horn nebunul
Viscol, aprig vâjâind, 
Și din streașini, câte unul, 
Cum cad țurțurii plesnind;

Sună-n crengile lovite
Uscat zgomot ca de oase, 
Și vârtejuri repezite 
Bat în ușă mânioase.

Se arată-n neguri luna, 
Albe stelele sclipind;
Și de ger s-aud întruna
În pod corzile trosnind.

Mi-ar prii, pe-o așa iarnă, 
O-mpietrită amorțire
Îndelung să mi s-aștearnă
Peste cuget și simțire.

Să adorm, capul să-mi scutur
De povara cugetării…
Cât aș da să văd un flutur
Tăind para lumânării!