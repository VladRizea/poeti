PE O LESPEDE VOTIVĂ


Bucuraţi-vă.
Cel de care v-aţi bătut joc nu mai este.
Ar mai fi putut trăi
şi n-a mai voit.
N-a cerut niciodată nimănui nimic.
A locuit într-o magazie
zguduită de coarnele iernii.
Călătoriile lui au fost totdeauna în vis
N-a fost niciodată în nici o ţară.
Acum este Dincolo.
Însă, înainte, voi, stolul îngerilor învăpăiaţi,
l-aţi luat cu de-a sila în mijlocul vostru
şi apoi l-aţi gonit
spunîndu-i "păcătos" mielului şi l-aţi batjocorit
şi-aţi trîmbiţat osînda în toate zările
pentru ca păcătosul să umble cu fruntea plecată.
Şi bolnav
şi tîrîndu-şi picioarele sale slabe, de miel,
el n-a încetat să vă apere
şi din sîngele său vărsat
a zămislit adânci oglinzi
în care puteai vedea Mila
cu faţa ei palidă
şi Nedumerirea.
Bucuraţi-vă, aşadar, acum
cînd cel de care v-aţi bătut joc,
fratele meu, nu mai este.


-Eugen Jebeleanu -ARMA SECRETĂ-1980