Laudă dragostei, primăverii,
unduirii trupurilor neîncătuşate ale apelor,
meteorilor de muguri,
iubirii, mult mai puternice decât teroarea
nourilor căluşi 
asasini ai luminii;
castanilor care ne vor dărui lampadare necerându-ne nimic…
Elenei care se smulge din braţele silnice 
hotărîtă să înfrunte mai degrabă fierul, decât să rabde 
osânda blonzilor cârlionţi ai lui Menelaos; 
slavă credincioaselor iscălituri ale tenacelor pârâuri, 
libertăţii lor – glorie’n păduri şi pe şesuri! 
ochilor viorelei care nu clipesc în faţa furtunii, 
voinţei omului ieşit din iarnă slăbit, – glorie 
acelora ce – apăsaţi de lespezi – 
cred în forţa descătuşătoarelor vânturi, 
în tine, primăvara mea, şi în 
eternitatea celor care aşteaptă 
învăluiţi în giulgiuri mari de piatră.