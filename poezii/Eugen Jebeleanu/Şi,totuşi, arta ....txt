ŞI, TOTUŞI, ARTA ...


Şi, totuşi, arta,
Ciripitoarea, Muta, Surda, Neimportanta,
Cea-care-nu grăieşte, dar spune,
- fără hidre, fără hidraţi,
fără azotaţi, fără uraţi,
fără urlaţi, fără săltaţi,
fără laboratoare,
fără urinoare, fără milioane şi miliarde
şi mii de miliarde,
fără batalioane de miraculoşi investigatori,
fără rude,
fără eprubete - liane - ude,
fără electrolize, fără crize,
fără Parthenonuri de cunoştinţe stupide,
fără scînteietoare parbrize,
fără piramide colosale de ridicat
în patru mii de ani,
fără guzgani,
fără prăpădiţi şi fără poze,

Artă,
în mîna pală cu trei roze ...


-Eugen Jebeleanu -ARMA SECRETĂ-1980