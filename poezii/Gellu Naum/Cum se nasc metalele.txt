Ici-colo se mai pot petrece lucruri greu de înțeles
vecinii mei de pildă nebiruiți și umezi se duc să macine porumb la Singureni
eu nu mă duc mai bine stau acasă și mă uit prin sită
da stau în ipostaza asta ca nu cumva să-mi scape momentul când întregul se va revărsa pe țărmuri

e drept oricine poate să rămână sau să plece
n-are decât
vecinii mei se duc să macine la Singureni eu nu-i opresc
rămân acasă și mă uit prin sită
poate sunt cel ce doarme nu știu încă
în somnul meu prin sită e o pădure depărtată acolo doar tăcerea luminează
acolo toți copacii nasc metale
ar trebui ținut seama de nașterea aceasta dar nimeni nu mai știe când se împlinește
și nici ce este și în ce constă seducția acelor prunci de fier sau de aramă care lucesc sub scoarța lemnului matern
în forma lor târzie