Prietenul meu pictorul mort
mă strigă(n-are importanţă)
îi ies din gură literele gata desenate
e un băiat normal numai argint şi catarame
în fine tot felul de chestii broderii şi altele
stă într-un scuar în faţa unei clădiri cu frontispiciu 
pe frontispiciu scrie ce-i scris pe clopoţelul meu

s-ar zice că iau plasă dar nu se ştie sigur 
l-am salutat de şaisprezece ori şi el tot dă din cap spre mine
are un tic nici nu mă vede
ţine sub braţ cumplita carte scrisă în limba 
pe care o vorbim în gând