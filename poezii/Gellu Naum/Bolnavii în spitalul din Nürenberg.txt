Retorica e în vervă blesteamă de azi-dimineaţă găinile
obiectele rituale s-au îngrămădit în jurul meu (cutia cu tutun desenele dăruite de prieteni
vii sau morţi soba de fier vopsită cu argint clepsidra scaunul portocaliu cufărul vechi
litera U clopoţelul zen atârnat lângă o barbă bine ascuţită oasele scoase din mare 
şi pictate etc.) 

probabil o să plouă pentru că bolnavii în spitalul din Nürenberg se plâng de dureri
reumatice

motanul paranoi s-a frecat de scaun până l-a tocit
cununa de santal se află lângă fruntea mea (un fruct de plastic galben) şi lângă cele două
glastre cu busuioc uscat

oh micul meu colier de braţe fragile am pus mâncarea pe scară coboară-te puţin am pus-o
la îndemână