să-mi spună c-a avut un vis cu mine pe-o stradă aglomerată
Acolo sînt de obicei trei fete două din ele mor de la bun început a treia mai rezistă
Șamanul ăsta decoltat are pe cap o splendidă tiară falică un fel de șarpe din argint sau poate brațul unui candelabru
încolo arată ca orice nenorocit cu fața zgâriată
câțiva de jos(cei care numără cometele) dau cu ochii de el îl
amenință cu ciomegele el vine lângă mine îmi pulverizează
discursul
a treia vrea să plângă spurcatul i-a luat pantofii ei de damă vrea
să-i încalțe el îi dă inelul
atunci de obicei se face întuneric și se produce logodna în sensul
că deasupra noastră se răsucește cerul și apar moșnegii
ăia în veșminte străvezii ei se așează unde pot mănâncă
din pachete și vorbesc în șoapte
unul întreabă de mine se miră că nu sînt acolo își răspunde
singur o veniră el pe urmă se ridică toți le iau cu ei pe
cele două fete și merg să se îngroape
aș vrea s-o strig pe Zenobia tu vino lângă mine cu picioarele
alea desculțe și subțiri (nici n-am pretenții) să ți le
încălzesc cum pot îți dau și pepsi Dar de câte ori încerc
gura mea tună