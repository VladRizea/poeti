În rada portului X stau pe o scândură mă uit la vapoare
o poetă foarte grasă mă măngâie pe mână cu o mânuță grasă
zice că mă știe foarte bine că sunt aproape genial
că mi-a citit ultimele poeme într-o publicație olandeză
că l-a citit tot acolo și pe colegul meu Maria Rilke dar că nici nu se compară e cu totul altceva mă preferă
că dacă vreau îmi cumpără prăjituri cu scorțișoară și mă ia la film

e foarte cald singurele spații de răcoare dacă îmi permiteți se află între aripile pescărușilor
și noi poetul care am fost în Infern până la plantațiile colegei noastre Euridice și chiar ceva mai încolo
mâncăm prăjituri cu scorțișoară ne ducem la film și ne întoarcem la scândură


1945