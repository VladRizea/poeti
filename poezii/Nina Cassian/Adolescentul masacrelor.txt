Nu accept această legătură de chei 
cu care vrei să-mi ațâți curiozitatea.
Sunt sânge din sângele strămoșilor mei, 
bătrâni resemnați sau înțelepți 
care știu ce se află dincolo de uși, 
care preferă să-și pună singuri căluș.

Dincolo de uși e pasărea cu dinți.
(Asta o știu din părinți.)
Dincolo de uși e musca spurcată.
(Asta am aflat-o altădată.)
Nu mă duc într-acolo. Nu vreau să deschid.

De-atâta cunoaștere, mi-e neamul livid.