Sînt clipe ciudate,
neînsemnate
pe harta iubirii
de la-nceput.
Clipe pe care,
mult mai tîrziu,
la cauți, cum cauți,
printre nisipuri,
firul de aur
pur, străveziu...

Cînd s-au văzut?
Într-una din acele clipe
cînd o fată vrea să-și agațe
jacheta roșie-ntr-un cui,
și cuiul e prea sus,
și el îi ia jacheta roșie
și cu un gest sigur
o atîrnă în cuiul cel negru -
sau cînd el o întreabă:
"nu vă supără fumul"
și ea răspunde "nu",
și pentru întîia oară
își fac intrarea în scenă
glasurile, glasurile
aceste suple
ființe de taină
cu roluri duble,
de slavă și hulă,
de cîntec și spaimă,
sau cînd avionul se-apleacă pe-o parte,
și fata se teme
și pentru că se teme, surîde,
și surîde și el
ca să-i de acuraj,
sau cînd cade o carte
și el o ridică
și află că ea citește "Roșu și Negru"...