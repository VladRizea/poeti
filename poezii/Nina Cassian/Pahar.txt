Pahar imens în care înoată-o portocală 
ca irisul în apa corneii unui zeu.
Această dimineață se-anunță colosală 
pe spaima necurmată a sufletului meu.            

Poate că-mi sparg străvechiul canat, și se dilată 
vedeniile, până la crez. Poate că urc 
la fruntea mea cerească întrevăzută-odată, 
într-un moment de moarte pătată cu amurg.

Va trebui, desigur, cu salt sublim, să sar pe 
înaltele altare azi. Dar, mai ales, 
să uit de rămășița umană ce-mi dă ghes 
sticlind ursuz și galben ca pieile de șarpe.