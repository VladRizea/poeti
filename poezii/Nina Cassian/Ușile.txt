Ușile deschise prin care se văd fructe 
și frunze și pete de apă și pisici 
ușile date de perete prin care se văd 
alte uși, ploi și pietre și o pereche 
de papuci verzui ca două urechi lungi; 
ușile deschise în fața altor uși deschise 
cu zona de alarmă a reciprocității lor 
– iar cine-a încercat să treacă 
n-a ajuns niciodată dincolo – 
și-apoi din nou fructe și pete de apă 
și melcul soarelui târându-și reflexul 
peste toate-acele existențe înghițite 
de golul dintre două uși deschise, 
și noi, încăpățânându-ne să vedem, la nesfârșit, 
numai pietre, ploi, frunze, papuci, pisici…