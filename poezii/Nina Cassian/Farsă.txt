Dați-mi voie să-mi dispun oasele 
altfel decât până acum, 
oasele mele, anevoioasele 
piedici, stându-i cărnii în drum, 

cârmind-o, obligând-o la formă de femeie, 
de pară, și, la mâini, de stea de mare.
Dați voie oaselor mele atee să-ncerce 
geometrii singulare.

De pildă: schema primei corăbii din lume 
sau scheletul străveziu al florii de crin 
sau arborele genealogic cu fructe postume 
sfâșiind în descendentul virgin.

Dați voie oaselor mele să cadă 
în genunchi, când mă fac că mă rog, 
derutându-l în viață, măcar o dată, 
pe blândul Paleontolog.