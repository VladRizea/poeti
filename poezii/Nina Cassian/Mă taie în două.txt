Mă taie în două râul și luna 
și noaptea îmi curge din gură ca sângele.
Cândva am fost una, cândva am fost una!
N-am știut că-s atât de sălbatice stâncile. 
Veneam cu orbitele pline de flori, 
cu vântul albastru pe umeri. Cântase 
pământul cel bun: „Tu nu poți să mori!”
Mi-era carnea sonoră pe lira de oase.

Căzând, ca-ntr-un vis de securi, iată luna 
și râul tăindu-mă-n două. Repet:
Cândva am fost una, cândva am fost una!

Partea cu capul mi-o iau 
și mi-o legăn încet..