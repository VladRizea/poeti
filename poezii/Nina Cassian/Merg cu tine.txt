Vântul îmi aduce spaima 
de-a te întâlni din nou
pe cărarea pietruită
care duce la cavou
sau pe drumul care-aleargă
spre acele rezervații
unde iuțile maimuțe
își dispută dumicații
sau pe strania potecă
plină de arbuști pitici
unde mor frumoase fete 
de obsesii și de frici
sau pe orice altă cale
către care-o fi să scapăt
fără să presimt oroarea
revelației de capăt 
– te-ntâlnesc și merg cu tine.

Vântul m-a luat pe sus 
și-mi atârnă ca o coadă 
drumurile care nu-s.


Nina Cassian – Poeme – Cărțile Tango 2020