Și dacă drumul nu s-ar termina 
(cu-atât mai mult cu cât 
el nici nu are capăt 
și-aceasta e și disperarea noastră 
căci trebuie să-i facem față) 
și dacă drumul nu s-ar termina, 
cu ce-am putea să-l facem să dureze 
simțindu-l ca pe un drum 
și nu ca pe o zonă de verdeață 
care desparte o baracă 
de deținuți de-o alta, 
și dacă drumul nu s-ar termina, 
cât am putea întoarce din drum ființa noastră 
pentru a avea doar câțiva kilometri de contor, 
și-a fi încă întregi 
la sânge și la tâmple, 
și dacă drumul nu s-ar termina, 
cât am putea să ținem ochii deschiși 
și oare n-am cădea curând, dormind, 
într-o îmbrățișare neutrală 
asemenea morții?