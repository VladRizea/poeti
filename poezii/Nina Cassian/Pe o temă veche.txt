Ziua decolorându-se, noaptea apare,
așa cum noaptea pălind, devine zi.
Această maree a culorilor e o-ntâmplare
din care cineva poate orbi.

Primejdioase atracții… Nu urca pe verde!
E un ghețar de unde se-alunecă-apoi
în roșul păcătos care fierbe
sub fiecare din noi.

Nu zgândări violetul. Lasă
misterul în lucruri. Dar să-ți fie
dor de portocaliul de-acasă,
într-un pătrat de copilărie.

Am cunoscut oameni uciși de albe
refuzuri — iar alții întărâtați,
prezentând la nesfârșit, galbene jalbe
unor defuncți împărați.

Te poți bizui, din când în când, poate,
pe albastru și pe indigo.

Despre negru nu se vorbește în cetate
decât când nu mai ai încotro.

———————————————————————————————
sursa:@versurisubfloridetei