Acum mi-au rămas doar cicatricile.
Și s-a făcut deodată atâta liniște, 
încât pot să le număr 
și chiar să le privesc cu ochi superstițioși 
de teamă să nu mă privească și ele. 
Drumul spre mare nu mai e amenințat 
de omu-acela slab care, când mă vedea, 
scotea un urlet și-un cuțit 
cu care-mi desena pe piele scaieți și pești oribili.
A trebuit să treacă vara cu nervii-nsângerați 
ca să mă pot culca acum pe-un pat de ploaie, 
de trei ori goală să mă-ntind lângă curata urmă a dezastrelor.
Încă aud batjocuri. Încă-aud 
un tropot deșănțat, văd capete și cârpe 
și solnițe vărsate, ace, pene, 
și amănuntul graznic al unei lungi sprâncene.
Mă-ntreb dacă am vreme să decid, alegând 
din cicatrici, pe una, mai expresivă poate, 
pe care s-o ajut să nu dispară.
Îmi trebuie-o dovadă a luptei, deși nu va fi 
nici judecată, nici judecător, deși 
ar fi mai bine să o las închisă 
în carne, ca pe un palid scorpion.