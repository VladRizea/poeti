Am visat azi-noapte sărutări, 
Câmpuri de garoafe zdrenţuite.
Soarele cu zveltele-i cuţite
Înjunghiase cele patru zări -
Sânge picura pe sărutări.

Aerul, ca-n preajma unui rug, 
Răspîndea fluida lui rugină;
Gura de sărutări mi-era plină, 
Aş fi vrut dar nu puteam să fug -
Pâlpâia tot câmpul ca un rug.

O, pădure, platoşele-i verzi
Adiau departe, în răcoare, 
Zdrenţe de garoafe la picioare
Mi-arătau cât mai aveam de mers
Pîn' sa-ajung la platoşele verzi.

Şi-am rămas la sărutări arzând, 
Cruntul soare izgonise norii;
Scuturile verzi ale răcorii
Nu aveam să le ating nicicând -
Sărutam garoafele arzând...