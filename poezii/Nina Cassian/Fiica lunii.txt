Marea, în jur, uleioasă și rece.
Luna, scăzută la jumătate.
Pustietate, singurătate.
Alge, complice, vrând să mă lege.

Mirosul mării, lânced și aspru.
Un foarte straniu vânt dinspre sud.
De o lichidă lumină de astru
pielea mi-e udă, părul mi-e ud.

Trec prin vămile valului moale.
Brațul mi-e șarpe, spadă, văl.
Fiicele lunii, ca mine de goale,
vin să se spele. Cu ele, mă spăl.

Rece e marea ca pletele mele.
Singurătate. Luna-i pe ducă.
Noaptea cu buză de vânt, de stele,
pielea mi-o zvântă și mi-o usucă.

Las marea-n urmă cu negrul ei lacăt.
Cerul și plaja sunt una.
Cheia luminii o pierde, în treacăt,
maica-mea, luna.

———————————————————————————————