Mâncați pământul și apele 
și carnea
rămasă pe oasele
noastre
după dezastre!

Mestecați elementele lumii 
și clătiți-vă gura cu cerul
și scuipați ca pe-un sâmbure luna,
una,
niciuna!

Mâncați, abstracți devoratori, 
constelația Frați și Surori, 
până la os.
Vă place sistemul nostru nervos?

Nouă ne place, nouă ne-a plăcut, 
noi am fost generați de plante în rut 
poticnite-n obstacolul absolut.