Eu scriu liber despre toate astea, 
dar toate astea mă terorizează.
Numesc un pescăruș 
și umbra lui mă acoperă 
și umbra ciocului lui îmi sfredelește tâmpla 
și un sânge de umbră îmi curge pe obraz.
Spun „foame” sau „adio” 
și „foame” – mi face ochii să se înfunde-n orbite, 
„foame” îmi topește pieptul și pântecul, 
vine „adio” și-mi sfâșie iubirea, 
„adio” îmi desface brațele 
și totul cade la pământ.

Eu, scriindu-le, am vrut să eliberez 
dar toate astea nu știu decât să înșface și să devore, 
toate astea nu se simt libere decât omorând.
Ele nu cred în viața de dincolo a Poemului.