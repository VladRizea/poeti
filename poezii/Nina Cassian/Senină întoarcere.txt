Senină întoarcere în paranteze, 
în inelele șarpelui blând 
din care au renunțat să cuteze 
pietrele verzi scăpărând. 

Senină-ncolăcire pe oul oval, 
somnolent și supus 
– pentru a-l feri de pasărea de sus 
și de scormonitorul animal.

Netedul braț fără mână, 
lui însuși, în jur, de opt ori, 
nemaiatacat de culori, 
ca o creangă de carne bătrână.

Și multă uitare, și multă 
uitare, și multă uitare.