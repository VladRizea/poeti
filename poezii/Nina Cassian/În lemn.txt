În lemn sunt capete de cai, 
lungi picături de culoare. În lemn 
sunt ochi palizi pictați 
de marele pictor solemn.

Oasele slabe curg. Parcă 
rotule, clavicule, femure 
și mimici, ale unor fantome 
denumite pădure.

Dacă-mi pun palmele 
pe lemn, simt dedesubt, 
lumea în două dimensiuni, 
dușmana reliefului rupt.

În lemn e un timp neînvins, 
un calcul de fibre. Dacă 
pun gura pe lemn, încep 
să cresc ca o cracă.