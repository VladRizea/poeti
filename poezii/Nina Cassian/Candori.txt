„E la fel ca atunci. Ca la optesprezece.
Aceeași apă, aceeași lăcomie de trandafir, 
aceeași aplecare a trupului
și spaima de sărut și a te trezi din somn e-o fericire
și sâmbătă și târgul Moșilor,
toate aceleași.”

– Atunci, ce s-a schimbat?
întreabă domnul învățător.

„Nu știu. N-am învățat lecția.
N-am învățat nici o lecție.
Am lipsit de la lecție.
N-am putut să vin la școală 
pentru că am fost sănătoasă.”

– Atunci, am să te las repetentă, 
spune domnul învățător.

„Așa și trebuie. O să mai încerc.
O să mă străduiesc.
Poate că îmbătrânesc 
pân′ la semestrul următor.”