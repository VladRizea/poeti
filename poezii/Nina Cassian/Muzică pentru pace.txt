Pace înseamnă:
să nu-mi fie teamă,

să nu mă pândească
vreo mână hoțească,

drapelele ciumii
la cârmele lumii.

poruncă de dolii
din grase fotolii.

Ci, pentru-nțelesuri
și pentru surâsuri,

să fie un timp
curat și întins

și fără opreliști,
suflat cu priveliști,

cu păsări și crengi,
cu ape adânci.

Omul s-adune
ursuzul cărbune,

grâul, gălbuiul,
negrul, țițeiul,

peștele-n zale
de limpezi metale,

roadele pomului:
toate-ale omului!

Treptele creșterii
urce-le meșterii,

schela poemelor,
vuietul vremilor,

dragostea — nimbul,
vestind anotimpul

cu frunzele martore
la umbră de arbore…

Dar dacă dușmanul
va scoate arcanul

rotund să măsoare
gâtlej de popoare,

atunci, da, atunci,
pentru noi, pentru prunci.

pace inseamnă:
Mâna pe armă!

Să-și apere rodul
și munca, norodul.

Unealta, puterea,
odihna, visarea,

ciocanul și secera,
cântecul, pagina

și purpura luptelor
ca sângele fructelor.

Să crească o pace
nu-n strâmtă găoace

ci aripă ninsă
pe hartă întinsă;

nu șubredă, slabă,
vândută-n tarabă,

ci suplă și darnică,
vastă și trainică,

leagăn, copiilor,
văzduh bucuriilor,

și râvna orașelor,
zorul cosașilor,

cântecul mare
fără hotare,

dreptatea legilor
în vecii vecilor…
—————————————————-
sursa:@versurisubfloridetei