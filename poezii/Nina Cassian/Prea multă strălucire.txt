Iar am visat un câine foarte mare 
încolăcindu-mă cu trupul lui 
care-și schimbase culoarea 
din galbenă în neagră; 
era un câine foarte lung și suplu 
care, la coadă, mai avea un cap, 
un cap de cal. 
Și-a mai venit și omul acela îmbrăcat 
în lanțuri, 
care m-a îmbrățișat cu mâinile la spate,
care m-a sărutat cu gura închisă,
care cu fruntea a făcut asupră-mi semnul crucii.

De-aș fi o asimptotă 
ar însemna că se apropie sfârșitul.
Prea multă strălucire?
Doar de m-aș reflecta în ea 
reîntorcându-mă apoi la umbră,
aș mai putea să reîncep un mers
spre alți câini lungi,
spre alți bărbați în lanțuri.