Un craniu îngust, premonitor, 
ramificându-se în două coarne, 
semn al cabanelor de vânători 
și semn al mâncătorilor de carne.

Albastra flacără de alcool 
și umbra, igrasie diafană 
curgând neliniștit pe zidul gol 
și-n mâini, paharul umed ca o rană.

Împrejurarea pâlpâie. Afară 
e poate viscol sau poate o vară.

Poate că stau de-un veac în locul straniu 
fixând, ostatic, propriul meu craniu.