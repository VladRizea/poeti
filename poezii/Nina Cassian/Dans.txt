Aș putea în alb îmbrăcată, 
să mă răsucesc în vânt, 
înșurubându-mă blând 
în materia imediată.

Aș putea în verde îmbrăcată 
să stârnesc un dezastru, 
pe care nu l-aș fi iscat niciodată 
îmbrăcată-n albastru.

Aș putea în roșu îmbrăcată 
să mă aștern diagonal 
de la un mal la celălalt mal, 
ca să treacă Diafana Armată.

Aș putea în galben îmbrăcată 
să alunec în moarte… 
și așa mai departe.