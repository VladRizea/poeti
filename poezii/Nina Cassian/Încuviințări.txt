Mamă, miros a tine 
(și numai cu cerneală albastră 
pot scrie numele tău) 
și fac gestul acela al mâinii 

pe care-l făceai tu murind 
și spun „da” cu acea convingere 
adâncă și aspră 
cu care tu spuneai „da” murind.

Eu am înțeles doar atunci 
când, cu mâna-ntr-a mea, 
mi-ai predat cele zece porunci, 
nespunând decât: da.

Poate că mai aveai 
o poruncă de dat.
Oricum, miros a tine, 
foarte curat.


Nina Cassian – Poeme – Cărțile Tango 2020