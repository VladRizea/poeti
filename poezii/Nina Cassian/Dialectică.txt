În copilărie,
fetele mă luau de mână
și mă învârteau de câteva ori, poruncindu-mi, apoi,
să-ncremenesc într-o mișcare frumoasă.
Luam, de obicei, ținuta unei culegătoare de flori
sau a unei păsări îmbătate de vânt —
dar niciodată nu-ncremeneam cu adevărat:
mi se zbăteau genele,
piciorul meu subțire șovăia
— și pierdeam jocul
pentru că nu puteam încremeni.

Nici azi nu pot să mă opresc
pe-o singură mișcare.
Chiar dacă aș muri acum, în plină vară,
dungile albastre de pe rochia mea
ar curge în iarbă ca patruzeci de izvoare neliniștite,
continuându-mă-n timp.

——————————————————————————————-
sursa: #versurisubfloridetei