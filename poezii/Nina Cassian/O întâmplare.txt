Ieri am văzut fantastica luptă 
dintre o femeie care iubea 
și un bărbat care n-o iubea, și părul ei agitat 
și gura ei, de albul dinților întreruptă.
Vorbea și vorbea, el tăcea, ea vorbea agitat, 
lovind cu vorbe-n timpul revolut.
Nu-i răspundea nici un sunet de scut. 
Timpul era total dezarmat.
Ea avea argumente, el nu avea, 
el pleca spre o femeie străină; 
el era de vină și străina era de vină, 
și nevinovată era femeia care iubea.
Vorbele ei aveau o noblețe firească, 
noroiul patimii lăsase doar aurul cast.
El își privea mâinile ca să nu o privească 
și constata între ele un oarecare contrast.

A fost o fantastică luptă nedreaptă.
Aerul șuiera parcă păstrând în el 
trecerea a o mie de săgeți neajunse la țel.

Totul în jur cădea mai jos cu o treaptă.