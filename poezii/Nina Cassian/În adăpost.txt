Ființă subterană devenise 
deprinsă cu întunericul și-acel 
duh alterat al pivniței închise 
în care putrezea câte nițel.

Cercelul gros îi putrezea-n ureche, 
la-ncheietura mâinii îi putrezea brățara 
și putrezea spectaculara, 
mânjită de crepuscul, lumea veche. 

Era o contemplare anevoioasă, 
în adăpost, sub lungi bombardamente.
O, degete fosforescente, 
mișcând ciudat, ca melcii fără casă.

Bătrâna doamnă moțăia între perne.
Nu mai putea să vadă.
Ochii ei 
se refugiaseră, sălbatici, în cercei.

Exploziile continuau.
Erau eterne.