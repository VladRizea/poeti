În birou la Scotland Yard,
toate becurile ard.
Ce s-a întâmplat? Sunt crime!
Câte crime? O mulţime!
Oare cine poartă vina?
Asasinul? Asasina?
O fi domnul scamator
Îmbrăcat multicolor?
O fi doamna cu păr frez
care ţine-un pechinez?
O fi trompetistul chel
de la barul «Show pe el»?
O fi gingaşul contabil
tuturor indispensabil?
Diva cu piciorul fain,
Miss Lolita Frankenstein?

Poliţiştii – ce să zic! –
nu descoperă nimic.
Dar «particularul» Nat,
un cuceritor bărbat,
detectiv prin voia firii
şi nebând decât Daquiri,
pe suspecţi îi urmăreşte
şi-astfel, cât ai zice peşte,
îi demască pân' la oase.
Asasinii erau şase!

«Care şase?» strigă corul.
«A-ncurcat-o naratorul!»

Cu dispreţ vă semnalez:
aţi uitat de pechinez.
Căci nici el n-a stat pe tuşă:
strangulase-o căţeluşă!

De vreo două luni Tamisa
Curge calmă, spusu-mi-s-a.
(Pân' s-or regrupa cu bine
asasini şi asasine...