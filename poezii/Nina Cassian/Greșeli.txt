Mă întrebai ce-am făcut 
și eu îți răspundeam: asta și asta.
Nu e bine, spuneai.
Mă făceam că n-aud 
și-n gând îți eram neascultătoare.
Dacă m-ai întreba acum: ce fac? 
ți-aș răspunde că plâng după tine.
Și iar ai spune: „Nu faci bine.
Nu mă mai striga.
Lasă-mă să trec vămile 
către suprema vamă.”
Eu, neascultând nici acum, 
strig și strig: „Mamă!”
…și te-ntorc, dureros, din drum.


Nina Cassian – Poeme – Cărțile Tango 2020