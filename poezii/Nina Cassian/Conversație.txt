Fac conversație cu broasca.
Mă port frumos cu ea, 
să nu orăcăie, căci nu suport 
grosolănia și vulgaritatea.
Broasca surâde galeș, mă atinge 
cu labele ei ude 
și-mi spune un secret grozav 
care-ar putea pe loc să mă ucidă.

Eu stau și-ascult 
până la capăt, 
eu nu știu să mă apăr, 
nu știu decât să mă prefac atentă 
și recunoscătoare 
– și-atunci broasca simte că-i mai tare 
și nu-mi mai face rău 
pentru că nu o mai interesez.