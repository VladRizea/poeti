Tot îndulcind, îndulcind 
muchiile naturii, 
am obținut frumosul glob pământesc, 
dar am pierdut munții, pădurile, 
și celelalte reliefuri.
Ce să fac eu cu această perfecțiune 
care a astupat râpele 
și a sleit orice diferență de culoare?
Închid ochii și ating globul cu degetul, 
la întâmplare.

Poate că am nimerit un om, 
poate că l-am nimerit drept în frunte.
Încerc oceanul cu degetul, 
nu simt nici răcoarea 
nici mușcătura rechinului.
Ce să fac eu cu această perfecțiune 
tăcută, închisă în cei doi antipozi 
ai iubirii de sine?