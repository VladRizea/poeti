Am luat cămașa ta albastră-violetă, 
și o port de dimineață până seara.
Ca o flacără de sudură trec prin grădină 
să împreun seara cu ziua  
și vulpea cu pasărea, și fructul cu viermele.
Stau în jurul meu 
mari grupuri surdomute 
și dau din cap – și-mi fac semn, înspăimântate, 
să mă opresc.
Cămașa însă mi-e suflet, 
e sufletul ce-mi învelește trupul, 
sub care trupul se ascunde, se chircește 
și cămașa crește, incendiază totul 
în împreunare. 


Nina Cassian – Poeme – Cărțile Tango 2020