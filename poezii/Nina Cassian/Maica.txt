Rămâne să-mi spun doar atâta: Nu vede. Ea nu.
Nu vede cum iarba albastră în negru trecu.
Nu-mi vede mirarea, nici umărul care cade 
ca ultimul fruct al acestor priveliști nomade.
Rămâne să umblu prin numele ei de Ioană, 
prin numele-n care nu-ncape decât o consoană.
Rămâne să-i caut parabola frunții inerte, 
deschisă doar celei mai canonizate oferte.
Ci, nevăzătore de-mi e, nu îmi e nevăzută.
Și, noapte de noapte, obsesia mea o sărută.
Și, noapte de noapte, mă-ntorc într-un neam de femei, 
și noapte de noapte, reintru în pântecul ei.


Nina Cassian – Poeme – Cărțile Tango 2020