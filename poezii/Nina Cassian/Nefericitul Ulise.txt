Tocmai în clipa când 
recunoscusem, după ani de luptă, 
sudoarea mării, porii ei sărați, 
și mirosul Itacăi, tocmai când 
m-am prăbușit pe țărm, un val eu însumi, 
simțind deceniile-ntinerind în mine, 
recăpătându-și chipul prelung cu ochi ovali, 
tocmai atunci o iarnă bruscă, 
necunoscută-n veci acelor maluri, 
rânji cu țurțuri aprigi ca niște colți de câine 
– și când mușcă priveliștea uimită, 
îmi sfârtecă și mie nesățiosul trup 
cu care mă gătisem să-mi podidesc iubita.
Și începu să ningă-n nările-mi căscate.