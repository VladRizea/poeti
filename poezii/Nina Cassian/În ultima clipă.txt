În ultima clipă, ramurile sclipiră intens 
și toată valea gemu, cu capul întors după soare, 
ca o vacă uriașă, 
și acest geamăt luminos 
e ultimul lucru pe care l-am auzit 
înainte ca seara să cadă.
Apoi, în anonimatul profund 
întâmplările nu fură mai puțin ciudate.

Toate cărțile se deschiseră 
la aceeași pagină 
și-mi era dat mie să aflu 
legătura dintre secole și miracole 
într-o singură noapte.

Acestea toate erau, desigur, semne de moarte.
Dar brusc, cu un pocnet cumplit, 
cărțile se-nchiseră la loc.