In fata ferestrei mele e-un zid cu tignafes
tintuit in crampoane in forma de S,
cu insuli de iedera, trist, coscovit
ca si zidul ultim al ftizicului Ipolit
(stiti, muribundul Ipolit care ne spunea din Idiotul:
"Cotul si piscotul, labele si botul")

E propria mea gandire ce reverbereaza
ispravindu-se brusc intr-o bucata de amiaza.
Dar acolo unde-nceteaza umbra, pe dupa spatii,
se-ntinde un balcon napadit de vegetatii,
perpendicular cu zidul, ca o garagata
peste acoperisul casei din fata.
Ca un mal tropical, ca un bumb
secret, la o mare de miniu de plumb.
E legat balconul (cam pe furis),
printr-o scarita neagra, de acoperis.

In aceasta clipa cu mireazma de vanilii
scarita-i suita de Lili:
corijenta-n ultima clasa, la romana,
cu cate doua sifoane-n fiecare mana.
E vineri. Ganduri vinovate nu ma lasa
s-o vad pe Lili cum dispare-n casa,
si raman holbat, cu mintea golita,
cu, sub ochi, racoare calda de ispita.
Stau asa o clipa, doua, trei...
Deodata Lili, cu toata faptura ei,
se iveste din nou, coboara
scarita neagra si sta, ca-ntr-o doara,
in centrul rosu, pe acoperis.
Ma trece o nadejde ca un tais:
Ce-are de gand, Doamne?! Se-nalta!
Intr-adevar(ce gest molatic!), fata se descalta,
bate pasul pe loc cu talpile-n trap,
isi trage sortul negru peste cap
(o, fasaitul gulerului scrobit in contact
cu parul dulce... Il simt: intact).
Ramasa in furou,
Lili zambeste din nou
si, precum un lastun atinge oglinda apei,
isi scoate ciorapii
mangaindu-si in treacat, de placere,
talpile netede ca o mangaiere.
Apoi isi impatureste frumos vestmintele caste
ca un recrut pe lada de oaste.
Cum zboara camasa-n amiaza bengala!
Iat-o alba, lunatica, goala,
Intinsa ciudat, alaturi de efecte,
Pe tabla rosie, incepand gesturi indirecte.
O, miscarile-i cat de lente sunt, cat de calme,
o, cum isi prinde calcaiele-n palme
si ramane asa, in asteptare,
incruntata si zambitoare.

Dar eu? Gandac aiurit si hilar,
broasca strivita de caterpilar,
cersetor la poarta de bairam,
pata putrefacta lipita de geam,
simt cum ii frige tabla spatele,
pulpele, coastele, coatele...
Iata, Lili a-nceput sa unduiasca deodata
atat de-ncet ca pare nemiscata.
Capul, genunchii, incheieturile de matasa
sunt ca o hula intr-o acalmie laptoasa.
Deasupra-i, hoteste, vantul clopoteste
si, drept in varf, acum il vad, se roteste
un punct de-ntuneric. Un uliu, soptesc,
un uliu violet, un uliu craiesc
coboara-n spirale spre Lili, lin,
matematic, dungat in vermelin.
Mai are un metru, e chiar deasupra-i, iata,
cade pe albul pantec de fata
frecandu-si ghearele de pielea catifelata.
Si-atunci, in sunetele unui instrument demodat,
incepe un joc ciudat:
rotindu-si capul cizelat, ca-ntr-un deochi,
uliul o priveste pe Lili drept in ochi,
iar Lili, cu pupilele enorme de dor,
cu buzele dezlipite, il cheama usor,
il roaga, il implora, serpuitoare,
sa faca o miscare.
Atunci, infoiat, berbant,
uliul incepe sa pluteasca razant
deasupra trupului, la un centimetru distanta,
abia atingandu-l cu ghearele-i de faianta.
Atat de-ncet se desface-n plutire
fiecare unduire
ca simt o uscaciune in cerul gurii.

Dar, ajuns in dreptul incheieturii,
oriunde trupul coteste,
sub brat, la coapsa, intre deste,
zborul paserii cu ochii verzi
e-atat de iute c-o pierzi.
Iar Lili salta, se-nvarte ca o sfarleaza,
se arcuieste, se contorsioneaza,
isi trece printre coapse bratele, a disperare,
ca sa zboare uliul deasupra a tot ce are.
Nu mai stiu care-i pasarea, care-i Lili...
Doar ochii uliului ma fixeaza-n pupile.
Si, Doamne, cum m-am mai proptit in fereastra,
cum a gemut geamul de sticla albastra
si cum m-am prabusit dintr-o data
ramanand cu palma agatata
in ultima clipa, de pervaz.
Simt ca o zgarietura pe obraz,
aud tipatul paserii, al fetei, si raman asa,
atarnat peste abis, sub odaia mea,
aud horcaitul lui Ipolit
care vorbeste cu Dostoievski intr-un grai scit,
ma-ncordez, rasuflu, gem,
apuc tocul geamului intr-un efort suprem,
si iata-ma din nou in odaie, privind din nou pe geam
la zidul coscovit, la iedera emanand balzam,
la acoperisul gol, la balconul pustiu,
la fumul care le-nveleste pe toate-n liliachiu...

Am tras oblonul, am aprins lumina,
am prins la radio un post din Argentina
si-mi inchipui un miez de noapte, romantic,
cu tangouri pe platforme de ebonit, in Oceanul Atlantic.