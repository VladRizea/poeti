A dat deoparte storul de pichet
Un zeu pitic pe-un mare as de pică,
În mână ține, gingaș, un pachet.
E trist, desculț și e frumos de pică.

Ar fi putut să joace bilbochet
Ascuns, ferice, dar, cuprins de frică
A dat deoparte storul de pichet
Un zeu pitic pe-un mare as de pică.

Dac-ar voi să plece în secret
De pe dreptunghiul alb, de majolică,
L-așteaptă verzi dragoni în plin Tibet
Și totuși, tremurând, c-o mână mică,
A dat deoparte storul de pichet.