Bătrânii sumbri-s strânși la sfat
În jurul sfintei adultere,
Găsită, noaptea, în alt pat,
Pierdută-n somn și-n mângâiere.

Dom colosal de matostat,
Vagi catifeluri în unghere:
Bătrânii sumbri-s strânși la sfat
În jurul sfintei adultere.

Ea mai dormea zâmbind ciudat,
Adusă-n perini, de mânere,
Și, mult, sub bolți au așteptat
Să-și facă somnul, în tăcere,
Bătrânii sumbri strânși la sfat.