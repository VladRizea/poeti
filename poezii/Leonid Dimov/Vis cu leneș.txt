Printre tufe tunse și ronduri tăiate
A-nceput să coboare pe neașteptate
Escortă de cavaleri, în piața gării, ovală,
Cu peroane nostalgice-n spate de catedrală.
Era devreme. Nici nu-ncepuse
Noaptea de mucegaiuri hinduse,
Acea noapte cu suprapopulații urbane
Din portul baroc prins între ocean și barcane.
Se-ntindea un continent neștiut, nesfârșit,
Cu civilizații noi și vârste de ebonit,
Colcăind de secunzi, de bucătari cu fes,
Desigur, undeva între Japonia și Celebes,
Era și strada noastră, nu vă temeți, era,
Tot așa, cu dugheană și gherghine de mahala,
Erau, la uluci, și fetele noastre absolvente,
Cu păcatul țâșnit amețitor din gulerașe și lente,
Doar că n-aveam bunici: jucau cărți sub răzoare,
În necropola natală cu palănci sunătoare.


Treceau cavalerii furișându-se pe stradele
S-ajungă la vastele magistrale paralele
Care străbat orașul de la mare la pustiu
Purtând acvarii la mijloc, de coral sângeriu,
Și-atunci s-a ivit leneșul cântător
C-un fel de pom de crăciun și clopot la picior,
Bradipodidul salvat din marea secetă de-atunci
De când au dansat aligatori printre zebre cu dungi,
Marele animal mugitor și înțelept
Cu panașe pe umeri și flori de nufăr în piept,
Îndoindu-și grumazul, genunchii,
Desfăcându-și venele, dinții, rărunchii,
Jonglerii inițiind cu ele ca-n Țara de foc,
Stingându-le apoi să le așeze la loc.
Îl însoțeau aeronauți servindu-l din nacelă
Cu mașini Whimchurst, mașini Atwood, mașini cu bielă-manivelă,
Era un zgomot cuprinzător și absurd,
Din ce în ce mai departe, din ce în ce mai surd,
Până s-a mistuit dincolo de reclame
Spre grădina cu orhidee și criptogame.