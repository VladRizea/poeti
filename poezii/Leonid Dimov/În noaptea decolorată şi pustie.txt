În noaptea decolorată şi pustie
Se-aud trompetele de hârtie
Cumpărate de la moşi.
Priveşte cât suntem de frumoşi
Acolo-n vitrina fotografului de cartier,
Alături de măcelar, de fata popii, de bijutier,
Şi cât de bine ne-nţelegem, deşi suntem certaţi,
Sub becul de 1000 de waţi
Din dreapta sus -
Uite ne-au adus,
De la şcoală, fetele
Să le iscălim carnetele,
Uite-o şi pe baba din Avrig
Care-a murit astă-iarnă de frig,
(Neavând la îndemână alte fiinţe,
Fotograful a pozat-o vânzând seminţe),
Uite-l şi pe copilul acela cu balon,
Uite-l şi pe negustorul scăpătat, Milion...
Parcă se lasă o boltă de viţă plină
Peste toţi cei ce ne-am adunat în vitrină,
În costumaţii cadrilate cu nasturi de sidef -
Şi-mi miroase a pogribanie şi a chef.