Diptere străvezii la felinare
Dansează hora, sus, peste uluci,
Se coc lumini sub foşnet de frunzare
În colţul uliţelor, la răscruci;

Ce vuiet surd din turele de noapte
Fixează lumea-n ore timpurii!
Cum se rotesc cohortele de fapte
La poarta viselor, în scăfârlii!

Plutesc năluci din ce în ce mai iute
Peste livezi, în vale, peste urbi.
E trei din noapte. Dau să mă salute
Şi mă-nfioară palpii lor cei curbi.

Se trece întunericul prin sită
De-o mână clătinată în imens.
O clipă; parcă, limpede, palpită
În fundul minţii umbra unui sens.

I.

Totul nu e decât realitate:
Matinee cu viermi tentaculari.
Sticlesc ochi de căţele împăiate
În vitrine de curelari.

Coboară uruit de sacale
Spre oraşul de jos.
Clopote supranaturale
Bat conştiincios.

Şi se va lăsa o ceaţă,
Şi se va lăsa un fum.
E tot dimineaţă
Acolo, la Capernaum.

Ucenicii prin lumea mare
Rătăcesc, mătăsoşi, pe jos.
Iată-i vin de-a călare
Asinul şi Isus Hristos.

Navighează corăbii cu steguleţe,
Lunecă cisterne cu ulei,
Mor vrăjitoarele de tristeţe,
Încălecate pe retevei.

II.

Tingirea pe care o ţi
iO lasă. E noapte adâncă.
Se zbenguie cai vineţii
Pe colţul acela de stâncă.Iute. 

Coloşii de ghipsuri
Cu ciucuri, cu ciocuri, cu pene, 
Au pleoapa lăsată, au lipsuri.
Pe-aici ia-o, printre dughene!

Priveşte: antene de bestii
Cum ies din pământ. Să fugim!
Ne apără gardul de trestii
De negrul curent, de Golf-stream.

Dar uită-te ce de fregate!
E cursa celebră de mai.
E-un aer cu vergi zaharate
Din cer coborând: evantai.

E-un jeţ. Te aşază în el
Şi sprijină-i tălpile goale
De creştetul lui Ezechiel
Culcat la picioarele tale.

III.

În şuier şi vârteje stau pe loc,
Am fluturi verzi în barba cea de vată,
Livadă port în palmă. Drept breloc
Femeie duc, de nasturi atârnată.

În ochi adânci incendii calme joc,
Desculţ, aţâţ pământul să se zbată,
Şopârle scumpe dorm, ca-ntr-un ghioc
Alături de opinca-mi despicată.

Opritu-m-am din drum, aci, la mal,
Cu ce-am agonisit: căruţă, cal;
De piatră-s turmele răsfrânte-n spate

Şi scormon bucuros după caval
În sarică, nevindecat Tantal:
Un cânt să-ncerc din câte-s, încă, toate.