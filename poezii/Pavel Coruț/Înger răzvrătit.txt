În ochii tăi, făclii de dor, 
Se-ngână timpul trecător, 
Mă-mbeți cu ei și mă descânți,
Și mă fărâmi, și mă frămânți,

Mă faci plămadă de dorinți, 
Mă porți prin ceruri și mă minți, 
Femeie, umbră de păcat, 
În sânge-ți plânge alt bărbat.

L-aud plângând, l-aud mereu, 
Voi plânge mâine, poate, eu,
Și-n loc de vis de primăveri
Voi bea din cupa de dureri. 

Te-a aruncat printre bărbați
Un zeu cu ochii-nnegurați,
Să ne rănești, apoi să pleci, 
Femeie , floare de poteci.

Femeie, zâmbet de cais, 
Mă porți prin viață ca prin vis, 
Mă-mbeți cu gura și mă minți,
Mă scoți încet, încet, din minți. 

Deși tu negi, nu e târziu
A vieții taină să ți-o știu,
Să-ți intru-n inimă, tiptil, 
Femeie, floare de april,

Să te cunosc, să te-nțeleg, 
De vraja ta să mă dezleg, 
Să-ți fur sămânța de mister, 
Apoi, din calea ta să pier,

Lăsând o umbră de dorinți
Și cupa mea de suferinți,
Să-nveți iubirea din mustrări,
Din patimi și din remușcări.

Femeie, vis înșelător,
Privești și ochii tăi mă dor, 
Îmi cauți inima s-o frângi, 
Vei învăța și tu să plângi,

Vei rătăci sub aspre zări,
Pe-nșelătoarele cărări, 
Cu mâna-ntinsă către Cer, 
Femeie, capăt de mister,

Vei cere leac și dezlegări
De ne-ntreruptele chemări
Ce-ți plâng în suflet chinuit,
Femeie, înger răzvrătit...