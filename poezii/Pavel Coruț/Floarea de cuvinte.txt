Floare de pustie, 
Ai țâșnit sub Soare
Dup-o veșnicie
Ca o întrebare,

Țipăt de voință
Peste crude certuri,
Sfântă stăruință, 
Floare de deșerturi.

Cât ai plâns în tine,
Tainic și cuminte
Rodul care vine
Cu podoabe sfinte?

Oglindești în fire
Veșnicele chipuri,
Floare de iubire, 
Floare de nisipuri.

Te-ai întors la mine, 
Blândă și cuminte, 
Floare de ruine, 
Floare de cuvinte.

Scutură-ți petala
'N inima rănită, 
Sparge îndoiala, 
Floare dezvrăjită!