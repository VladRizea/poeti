Era târziu și eram singuri,
Ca pomii desfrunziți și goi,
Doar ploaia murmura în picuri,
Plângând uitările din noi.

Uitată-i clipa de iubire
Din noaptea teilor vrăjiți?
Trecutul e doar amintire,
În față-s anii netrăiți...

Dar buza mea i-atinge buza
Și ochii ei îi prind pe-ai mei,
O patimă răscoală spuza
Și cresc a' dragostei văpăi.

Uitați de clipa trecătoare,
Căci viitoru-i nenăscut!
Din dragoste nemuritoare,
Făceți un zid de netrecut!

Plecați prin viață mână-n mână,
Încrezători ca doi copii!
În urma voastră să rămână
Durerile din ani pustii…

(Sămânța de lumină, 2012)