Sunt punte către celălalt tărâm
Cu trupul meu vă voi deschide cale
În urma voastră eu o să rămân
Un vis albastru dintr-o blândă vale

Cu mâna-ntinsă am cerșit la porți
Un strop curat din sfânta nemurire
Eu, cel urât și cel hulit de toți
Voi înflori a voastră regăsire

Mă veți simți alăturea de voi
Un gram de timp înveșmântat de soartă
Veți pomeni de vremea de apoi
De lupul alb ce v-a trecut de poartă

Veți trece peste mine ca pe-un drum
Cu ochii-n steaua cea de mine-adusă
Veți fi departe-n zările de fum
Eu voi dormi sub țarina supusă

În viitor în seri târzii, cuminți
Trecuți de val și mângâiați de stele
Când pruncii-or fi deja bătrâni părinți
Și-or bea râzând, la nunți, visele mele…

Mă veți simți alăturea de voi
Un gram de timp înveșmântat de soartă
Veți pomeni de vremea de apoi
De lupul alb ce v-a trecut de poartă.