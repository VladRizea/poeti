Voi veni la voi pe-un dor de vară,
Luminat în raze de argint.
Să ieşiţi la poartă, mai pe seară,
Când coboară Cerul pe Pământ!

Voi veni la voi ca o părere,
Ca un vis din alte lumi adus,
Să sfărâm a lanţului durere,
Să vă spun ce încă nu v-am spus.

Voi veni, aşa cum scrie soarta, 
Înviat din visul meu păgân.
Fost-am primul ce deschise Poarta,
Azi, în urma voastră, eu rămân.

Voi veni la voi fără povară,
Dezrobit din chinu-mi omenesc,
Să dezleg de soarta cea amară
Și de vrajbă neamul românesc.

Ce va fi în Ziua cea Grozavă,
Voi, români, în veci, veţi pomeni,
Vor crăpa tăriile din slavă.
Aşteptaţi, căci, sigur, voi veni!