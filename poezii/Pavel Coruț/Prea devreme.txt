Probabil greșit-am planeta,
Căci m-am născut într-o noapte, 
Din focul aprins de cometa 
Venită de foarte departe.

Sunt, pare, născut prea devreme, 
Pe încă sălbatica Terră?
N-aud nicio voce să cheme
Lumini pentr-o pașnică eră.

Și râuri de vise în spume
Șoptesc: Ești născut prea devreme,
Nu-i nimeni ca tine pe Lume,
Dar de nimic nu te teme!

Ești singur, dar porți în ființă
Secrete de timp care vine
C-o nouă, curată știință
Ce schimbă-ale vieții destine.

Privește mereu mai departe
În viața planetei natale, 
Pe Bine de rău tu desparte
Și stinge izvorul de jale!

Să nu te temi nici de moarte,
Căci ești de neatins pentr-o viață!
Cătușe și lanțuri cad sparte
Și vine Fecioara de gheață...