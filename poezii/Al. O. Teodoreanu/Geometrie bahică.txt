GEOMETRIE BAHICĂ


Hrănit mai mult cu lapte şi iaurt,
Un grec văzu cu mintea-i înteleaptă
Că între două puncte, cel mai scurt
Din drumuri, cu putință, e o dreaptâ.

Dar axiomul devenit banal
Şi însuşit de vremile-aceste
A fost atunci precum va fi şi este
Valabil doar pe-un plan orizontal.

Şi dacă vrei să tragi învatatură,
Un plan orizontal, când te gândeşti,
Constați că nu există în natură
Ci exclusiv în mințile greceşti.

Iar când în loc de lapte, bei " Madera ",
Această socoteală te conturbă
Căci tu nu uiți că ai băut pe-o sferă
Pe care dreapta lui devine curbă.

Şi-n cap cu dreapta grecului defunct
Până ce vreun înalt areopag
O va fi pus definitiv la punct
Porneşti spre domiciliu în zigzag.

Adăugată de către-Radu Dan Alexandru