-1-

Vecinul meu era bolnav,
Bolnav de mult și foarte grav.

Toți spun că l-au luat de-aici
Și că prin parc l-au dus pe dric;
-Dar asta nu-i adevărat-
Eu știu c-avea în el furnici,
Ce-au ieșit noaptea prin buric
Și l-au mâncat.


-2-

În lumânări sunt stafii albe,
-O spun, dar nimenea nu crede-
În lumânări sunt stafii albe,
-Le văd și nimeni nu le vede-
De stafii nu mă tem deloc!
Eu râd când ies din lumânare;
În perini am guzgani de foc
Și ei le mușcă de picioare.
Și astă noapte au jucat,
(Tavanul se cutremura)
Și astă noapte au jucat,
Iar lumânarea fluiera,
Ca un flaut blestemat.

-3-

Tralalali, tralalala,
Am mai ucis un gardian.
Tralalali, tralalala,
Acum sunt liber-castelan.

Tralalali, tralalala,
Aveam și drept(sunt împărat).
Tralalali, tralalala,
I-am scos un ochi și l-am mâncat.

Tralalali, tralalala
Cu-un lemn în țeastă l-am izbit.
Tralalali, tralalala,
(El nici nu știe că a murit).

Tralalali, tralalala,
M-am îmbrăcat în haina lui,
Tralalali, tralalala,
Și haina mea o să i-o pui.

Tralalali, tralalala,
Nici doctorii acum nu știu,
Tralalali, tralalala,
Că eu sunt mort și el e viu,
Tralalali.

-4-

Aicea clipele se scurg,
(Ca veacuri clipele se scurg),
Aicea clipele se scurg,
Lăsând fosile pe meninge.
Și-n fața zilei ce se stinge
Cu focul tristului amurg,
Mă simt atât de zdruncinat
Văzând astrala agonie,
C-am luat un ac de pălărie
Și mi-am scos ochii.

P.S. Paznicul plecase să-mi aducă luna (Eu l-am trimis).


-5-

El s-a suit s-aducă luna,
Sus, sus, în turla de pe casă.
Dar ea râdea ca-ntotdeauna,
Ha! Ha! și tabla-i lunecoasă.

Oooo! Luna a căzut în lac.
În fund - și apa e adâncă.
S-a aruncat și el în lac.
-Acuma poate o mănâncă-


-6-

Au scos din lac un paznic mort.
Râdeau nebunii-ca nebunii.
Și clopote trăgând, de mort,
Vreo doi s-au spânzurat de funii.

L-au îmbrăcat apoi frumos,
Și popii rugăciuni îi spun.
Nu știe nimeni că-s Christos
Și-am să-l înviu - că era bun.


-7-

Ceasornicul din cap, tic-tac
Auzi cum bate liniștit?
Ceasornicul din cap, tic-tac,
Scoate clipa ce-am trăit.

Ceasornicul din cap, tic-tac,
Auzi? din mers a-ncetinit.
Ceasornicul din cap, tic-tac,
A stat.


-8-

Acuma am murit.