Apa băută din palmele tale,
Mici cât alunele,
Mistuie-naltele amiezi estivale, -
Zborul la unele
Și sunetul ploii rotindu-se-n vale.

Stelele, bunele,
Cad ca semințele duse de vânturi
Peste rotundele
Palme-nmuiate-n fântâni și pământuri
Strivindu-și secundele.

Apa băută din palmele tale
Pură c-aromele
Cetinii tinere,
Sparge fantomele
Aduse de umbra pădurile goale.

Ies rădăcinile
Guri deschizând, însetate, să beie
Toate luminile
Purtate pe umeri de reci curcubeie
Lângă vecinele
Frunți năpădite de ani și visare.

Apa băută din palmele tale
Ține de foame, de sete și de cale.