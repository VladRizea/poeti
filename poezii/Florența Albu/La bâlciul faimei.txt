Roata fântânilor și prăfuirea vorbelor la garduri. 
Nume aduse-aminte. Trece lumea.
Părinții au fost uitați. Acum începe
uitarea noastră ca o fermentație 
a umbrelor, cu mustul.

Mișcarea spițelor continuă să ducă
pogoane de porecle 
hăt, la Borcea; acolo, de sfântă Maria Mică,
se face bâlciul faimei.

Să rămânem,
să întrebăm, să cumpărăm, să vindem...

Ne-am dus cu mâna goală 
și ne-ntoarcem 
c-un car pe-atâta de nimic -
nici vreme nu a fost să ne tocmim. 

Miroase lumea a marfă nouă. 
Strigarea ei 
ne-a împuiat urechile!...

     vol. "Epitaf", editura Cartea Românească, 1981