Cer hăituit peste mare,
zăpada se-adună-n scoicile putrede, 
putrezește zăpada,
marea ne umple inimile
cu furtună -

Doamne, apără-ne de noi!

Aici a fost un țărm rasat,
muzici, vânturi prelinse, 
coniac amurgind în cristale
și-n saxofoane -
marea le azvârle -

Doamne, apără-ne de noi!

La țărmul de sud
cochiliile pictorilor - ohoo! -
cochiliile pictorilor, albastre,
idilice,
visează soarele 
- lumină profanatoare -
sângele - marea se-ntunecă -

Doamne, apără-ne de noi!

Vol. "Himera Nisipurilor", Editura Tineretului, 1969