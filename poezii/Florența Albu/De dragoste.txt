Departe-s de mine,
aproape de tine, îndepărtatule, 
prin toată zarea cresc mestecenii, 
cu trunchiuri de lună, 
și tu vii spre mine, 
dând într-o parte și alta 
frunzișul lunatic, 
cu mâinile tale uimitor de trudite 
și de perfecte. 

După, de sute de ori, opt ore de lucru,
vorbesc într-o limbă mai pe-nțeles
despre lună și dragoste 
și-mi pare cum vii,
dând de o parte și alta 
lunare, firave întruchipări, 
îmi pare că mă găsesc 
într-o apropiere mai firească 
și cu dragostea 
și cu fragilele stele,
spre care mâinile tale îmi deschid 
orizonturi reale, 
de unde visul rămâne doar
să măsoare
distanțe fantastice.

vol. "Intrare în anotimp", Editura pentru literatură, 1964