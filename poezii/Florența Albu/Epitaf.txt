Vorbe – să nu mă ucideți cu vorbe!

Lăsați-mă să mor de moarte bună 
trasă de soare și lună 
în câmpia nebună; 
să mă sfâșie cu milă cu sete duios 
până la râs 
până  la os.

Și tocmiți vântul să-mprăștie 
ce-a mai rămas.
Zidită din nu și da 
într-un timp de nu-uri și da-uri 
am fost – 
fie să doarmă neîmpăcate fărâmele 
pururi în marele Nu 
în marele Da.


Florența Albu - Anno Domini (Cartea Românească – 1991)