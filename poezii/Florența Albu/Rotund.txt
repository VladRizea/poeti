De când n-am mai mâncat agude,
de când n-am mai jucat baba-oarba, 
de când n-am mai stat la perete, 
cu ochii deschiși în lutul, în varul, în luna;

de când mă rotesc 
în jurul cojii de ou,
albușului, gălbenușului, plodului, 
de când ciocnesc,
de când tot sparg învelișuri, 
de când tot ies 
ca iar să mă-ntorc 
- coaja, albul, galbenul, plodul,
spre ultimul miez.

O, miriști, 
sentimentul miriștii 
neant...

vol. "Epitaf", Editura Cartea Românească, 1981