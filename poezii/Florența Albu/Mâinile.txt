Mâinile repetau gesturile, 
- tata semăna, săpa, 
aprindea focul, 
prefira sămânța dintr-o mâna în alta, 
strângea, risipea, 
mângâia - niciodată n-am să știu
ce mângâia, plecând -
închidea poarta
si nu întorcea nici un semn
pentru noi, rămașii în prag.

Cuvintele muriseră întâi, 
mai trăiau gesturile, 
mâinile repetându-le până la istovire, 
îndreptându-le încă, 
încet, cu grijă, cu sfințenie -
așa se taie pâinea, așa se seamănă, 
așa se aprinde focul;
până la gratie si abstract, 
până la sensul definitiv:
Semănatul, 
Mângâierea, 
Închinăciunea, 
Închisul porții.