Puțină amețeală -
cât să visăm, cât să iubim, 
nenimenii de niciodată 

lerui ler, lerui trist,
în noaptea asta-a nins cu păsări negre,
lerui ler, lerui ler

și țipetele lor mai țipă-n mine
de miază moarte,
lerui ler -

și toate mi se-așează-n crengi 
și sunt copac bolind de boala lor
și sunt copac frumos de spaima lor;

și magii vin și magii trec
și magii trec, uitând pe drum
ce veste au pornit s-aducă...

lerui ler, lerui ler...


Vol. "Austrul", Editura Eminescu, 1971