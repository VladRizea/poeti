Noapte putredă.
Otrăvuri pe pământ de ploaie verde.
Singurătatea în rezervații oficiale.
Singurătatea ta de trecător 
legitimat cu melcii.
Ecoul adunat în pumni 
firimiturile gâlcevii 
cu tine însuți.

Imensă oboseala mâinii 
să întâlnească mâna cealaltă 
– sens giratoriu
Tăiat de Înalta Poartă 
La jumătatea lui de sens – 
semnul degeaba în răspântii.


Florența Albu - Anno Domini (Cartea Românească – 1991)