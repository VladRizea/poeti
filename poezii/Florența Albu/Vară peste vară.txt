Acasă, la mătuși, se înnoiește casa
c-o sală nouă : de-ar vrea să vină morții
să ne vadă,
n-ar ști pe unde să mai între.
în casă bătrânească,
bunicii-s praf de busuioc,
de vară peste vară, straturi-straturi -
lipeală nouă peste lutul vechi :
mirosul pâinii, fructe, soare
și bălării care închid potecile.
Trecuții pași, sub ele.
Cinăm la masa 
Cinelor :
și unchiul seamănă cu tată mare,
bătrânele mătuși bâjbâie după linguri
ca bunica. (Noi înșine silim
întru asemănare)
O, chipuri sfinte, subțiate să încapă
în cearcăne, în nimburi.

Mâinile întâlnesc în aer alte mâini. 
Se lasă pe obraji, în poala
țarinei se împacă.