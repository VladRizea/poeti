Scoruşe roşii 
măr roşu - buchetul de cetină
adus din zăpezile proaspete
natură statică festivă 
-singură în casa munţilor
 mă sărbătoresc.
Doar focul
îmi ţine de urît noaptea asta
doar ceaiul de plante
de leacul vremii
doar umbra 
- plecată cu mine la masă –
scriem pereche 
- îmbătrînim...
Copilăria îmi colindă-n fereastră
Oare ce-mi urează copilul acesta?
îi pun în braţe buchetul de cetină
scoruşele mărul
şi noaptea cuprinde-n acelaşi geam
faţa mea - faţa lui
lipite una de alta 
prin florile albe de gheaţă.