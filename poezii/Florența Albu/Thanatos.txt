Oraș de pietre vechi,
oraș de pietre zei, 
de două mii de ani oprită-i clipa, 
cu dalta-n frunza de acant. 
Zeițele iubirii și norocului 
întind în aer mâna fără daruri.

Numai Thanatos - zeul morții 
trece,
din pietre, peste țărm, bătând aripa;
c-un braț întins spre boltă 
își ia partea...

Bate în orologiile cetății 
un timp - și el le-ntoarce arcul,
cu o mișcare-naltă de aripă, 
pentru măsura vremii înainte.

Eu l-am văzut frumos și-ntunecat -
primind ofranda luptei și neliniștei;
și te-am lăsat, iubire,
acestui singur zeu, 
să te înveșnicească 
peste durerea mării.

Vol. "Himera Nisipurilor", Editura Tineretului, 1969