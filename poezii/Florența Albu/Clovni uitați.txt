La noapte le va fi clovnilor frig

clovni uitați afară 
cu oleandrii și dovlecii.

Eu voi fi clovnul cu ochii verzi, 
eu voi îngheța de la ochi
înainte;

sau pom, gătit, de iarnă 
și clopoțeii mei vor râde cu lacrimi 
eu voi îngheța de la lacrimi 
încolo:

spuneam, am să mai spun prăpăstii, 
într-o fugă a limbii de sine,
cuvintele vor străluci urmându-mă

eu voi îngheța de la cuvinte
în sus.

Vol. "Petrecere cu iarbă", Editura Cartea Românească, 1973