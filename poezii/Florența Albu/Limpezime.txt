Dimineața pământului, veche,
galbene - miriștile întinse 
și-o limpezime de vreme,
pregătită de-acum 
să devină amintire.

Nehotărnicite 
zboruri și gânduri -
de m-aș pierde-n atâtea întinderi,
aș întâlni copilul și bătrânul 
care m-așteaptă la capătul vârstelor, 
acolo unde se-ncheie
orizontul cu drumuri.

Lumina ne atotcuprinde. 
Austrul ne trece prin aripi,
înfiorând cu zbor presimțit. 

E o lumină înaltă
și morile macină 
și strugurii strâng tării și culori.

Umpleți cu vin
aceste pahare;
vremea se face
drum înainte! 

vol. "Intrare în anotimp", Editura pentru literatură, 1964