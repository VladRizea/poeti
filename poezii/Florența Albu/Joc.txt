Deschid brațele-n lături 
și fug, în vânt, 
în jocul cu aeroplanele. 
Mă plec pe-o aripă, 
pe cealaltă, 
vântul îmi bate în frunte
cu crengi aeriene, febrile,
și fug,  cu ochii-nchiși 
și-s toată a vântului 
și fug și fug,
până cad, împiedicându-mă-n ierburi. 
Rămân cu aripile-n lături, 
cu ochii închiși. 
Inima-mi bate tare, în buze,
în pleoape, sub tâmple, 
parcă am o mulțime de inimi, 
parcă-am căzut undeva 
în aeru-adânc
parcă-am rămas suspendată între văzduhuri 
- mă aud gâlgâind 
de sânge și râs, 
sfârșindu-mă în aerul albastru și rece
ca un fiord.

Vol. "Intrare în anotimp", Editura pentru literatură, 1964