Paharul cu apă un măr
scrumiera – cenușa

cuțitul care a tăiat mărul
în două – sâmburii
fumul cuvintelor arse.

În pata de soare
ai scris ori ai șters ceva
fila e goală –
caligrafieri
cu cerneală simpatică –

privită-n lumină transpare
arta poetică
arderea.

Dar cine știe unghiul citirii
- lumina ochiului
plus lumina luminii ?

Las foaia în pata soarelui
și mă semnez
cu amprenta palmei
cu linia vieții întregi.