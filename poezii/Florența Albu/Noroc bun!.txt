În adâncul minei 
oamenii nu-și spun nici bună dimineața, 
nici bună seara: aici nu-i nici dimineață și nici seară.
Timpul e minereu
în blocul de stâncă;
îl desfaci cu pickhamerul
fărâmă cu fărâmă;
cu fiecare metru săpat 
extragi din munte 
tone de cărbune 
și tone de timp.
Aici nu se spune nici bună dimineața, 
nici bună seara.
Pentru tone de cărbune, pentru tone de timp,
se spune în adâncul minei - Noroc bun!