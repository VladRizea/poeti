Aș vrea să mai rămân în preajma ta 
să-ți apăr timpul și fruntea de nea,
să alung vântul când te desfoaie 
de vise, lăsându-te singur în ploaie. 
Aș vrea să fiu iunie, 
timpului tău de octombrie greu.

Noi doi, ai stelelor, ai durerii 
și ai trifoiului cu patru foi-
cum să mă-ndepărtez,
cum să mă duc?
Mă strigă timpul tău, 
din vinul fiert, din frunzele de nuc.

Simt parc-aș trece-n timpul tău, curând,
cireșii-mi întomnând.
Dar e un paznic la hotarul vârstelor -
mă trimite
să vin la vreme,
cu toate recoltele mele.

...Lerui-ler
sunt fără tine,
parc-am rămas fără cer.

Vol. "Intrare în anotimp", Editura pentru literatură, 1964