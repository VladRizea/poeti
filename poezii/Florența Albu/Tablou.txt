Lumină, cum te așterni tu pe verdele 
artificial, copios; cum urmezi pașii femeii, 
prezență-absență, 
în golul priveliștii.

Ea poartă pe cap 
o albă pălăriuță ori semn 
și trece-n amiază, 
literă indescifrabilă…

Dar când va fi să înceapă dezghețul 
și când, exuberanța mirifică?
Un cânt de cocoș vârfuiește tot vremea.
Și clipa noastră smintită – dar clipa?

Lumea-i oprită în prag. Și te zbați 
în rama-aurie, la infinit…



Florența Albu – Poem în Utopia (Cartea Românească – 1983)