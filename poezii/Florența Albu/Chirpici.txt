Din nou orașul câinilor părăsiți 
haitele câinilor – 
urletul lor de pustiu de urât 
orașul – maidan.

Pare că toți am murit 
toți am intrat în chirpici.
Spiritul 
praful și pulberea!

Istoria – vastă ruină 
prin evi înainte 
rătăcesc câini hăituiți.

Poemul acesta e felul meu de-a urla cu ei urletul – artă poetică!

Azi te invoc, Doamne, 
între ruinele urbei 
absentule din realitate!


Florența Albu - Anno Domini (Cartea Românească – 1991)