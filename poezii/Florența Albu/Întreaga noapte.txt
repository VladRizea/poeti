Două femei cum scărmănau, 
cum scărmănau de vreme multă. 
Vedeam printre pleoape 
cum nu termină,
cum nu mai termină, 
cum n-au să termine 
și nu se mai făcea odată ziuă 
de când tăceau și scărmănau.

Iar părul sur l-amestecau cu
flori de trandafir,
petalele le-amestecau cu păr, 
- parfumul veșted, femeiesc

Femeile tot scărmănau de-o noapte, 
părul mamei părul de pus la căpătâi : 
femeile acelea două tac destramă păr, 
destramă vreme.

Mama a fost frumoasă. 
Avea păr negru, 
nasul elinesc și-ncetineala mâinii, 
cum și-o ducea la piept să alăpteze