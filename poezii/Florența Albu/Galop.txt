O, cavalcada nourilor albi,
suind peste pădurile albastre, 
peste-nstelările din inimile noastre!

Tăcerea - mantie voievodală, grea,pe umeri,
și timpul, însemnându-ne la fel, în frunte,
chirilica lui veche și nouă...

Intrăm în timp  - tovarăși și pereche, 
pe urmele legendelor, prefigurând legende;
cum galopăm solemni și-nfiorați,
de glasuri și ecouri chemați  și repetați
prind caii noștri aripi,
prind anii noștri aripi 
și-n trecere, aprinși,
continuăm legenda....

vol. "Intrare în anotimp", Editura pentru literatură, 1964