Țărmul de sud,
țărmul cu pietre însângerate -
mai doare urma degetelor oarbe 
care le-au modelat, rănindu-se -
atâtea-nfățișări neînțelese! -
și trebuie să-nchizi, asemeni, ochii
să le cuprinzi înfățișarea dată 
de zeii orbi, cu vise mari
sub pleoape. 

O, încrustate pietre, 
mai mult și mai durut 
ca scutul lui Achile -
ce lupte-au fost adânc 
și cine a ținut 
aceste paveze în dreptul inimii?

Din când în când se bat în larg 
delfinii 
la vremea dragostei - și marea 
îi aruncă 
la țărm, să-și scurgă-n pietre 
sângele și sămânța 
încă vii...

vol. "Himera Nisipurilor", Editura Tineretului, 1969