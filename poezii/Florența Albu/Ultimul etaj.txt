Nu mă lăsați în haosul vântului.
El îmi deschide țeasta c-un ferăstrău steril 
cu ultrasunetele – hohotul 
două ventuze de curent contrariu 
strâng tâmplele 
și le golesc de tot ce am gândit 
vocea străină le citește 
la megafoanele neantului – 
fostele mele gânduri posibilele 
gânduri.

Nu mă lăsați singur 
în casa vântului 
noaptea asta nu mă lăsați singur!

Auzi din nou se apropie 
Messer Închizitorul 
doctorul de nebuni!


Florența Albu - Anno Domini (Cartea Românească – 1991)