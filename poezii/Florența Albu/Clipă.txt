Cămașa albă, râsul tău și greierii,
și rapița - un câmp întreg de rapiță -
amurgul stins în apa strânsă-n urme 
și în chemările pe care oamenii 
le-au risipit pe drumuri, depărtându-se. 

Tu stai în mijlocul amurgului care se stinge
cu greierii și rapița, 
tu râzi și ochii tăi văd doar acum -
o, ia-mi din ochi țandăra stelei răsărind, 
să nu mai văd și ieri, și dincolo!


Din vol. "Himera Nisipurilor", Editura Tineretului, 1969