Așa trec - tulburată, stângace și solemnă. 
Mă aleg dintre luceferi,
dintre nori negri, dintre fulgere,
îmi scald fruntea 
în roșul solar al apusului,
mă clatin cu plopii 
pe tot cerul,
descriind traiectoria superbă a clipei.
Aerul e tare - sună a bronz,
când îl ating cu călcâiul rotund, 
orașul strălucește, 
e colorat, generos,
inspirat 
și neorânduit ca o casă de noi născuți,
liniile au un contur pur, încăpățânat 
și mândru
și zidarii știu un cântec 
care plutește peste întregul oraș
ca o briză proaspătă, intens albastră. 
Sunt fericită și n-o spun
că, de-o să mă atingeți 
cu privirile voastre, încărcate de simpatie umană, 
am să cânt!

Vol. "Intrare în anotimp", Editura pentru literatură, 1964