Obositor să faci acest eden, 
să fie mai edenul!
Egalul orelor cu ele însele.

Evenimentul unui cocoș cântând de-amiază, 
și cenușiul comunicativ, 
un timp grăbindu-se încet, o laudă; 

acest noroi placid în care-aluneci 
fără căderi spectaculare, 
utilul, prea util ferăstrău mecanic 
despică trunchiul în felii egale 

și îți despică țeasta în felii egale, 
și restul, restul – mai contează restul?
Devii bunăvoința însăși 
a părților, cu-ntregul.


Florența Albu – Poem în Utopia (Cartea Românească – 1983)