Fie amiaza, cocoșii în fundătură, 
drumul urcând radios, 
de parcă n-ar duce în fundătură.

Fie ziua de azi sau de ieri, 
timpul fără semne, consemne…

Bântuie vânt – nori, norișori în azur, 
pălmuiți-mă cu umbră, cu soare, 
iarba e veștedă, iarba răsare.

Mierlele cântă, 
pădurea presimte schimbarea 
– care schimbare? Cântați mai clar, 
mierle, cocoși în fundătură…


Florența Albu – Poem în Utopia (Cartea Românească – 1983)