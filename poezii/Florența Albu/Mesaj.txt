Celebrez primăvara omenirii, în cânt.
Pace vouă stelelor!
Pace ție pământ!

Celebrez primăvara cu furtuni și-nnoiri. 
Îndrăzniți, viselor!
Vă aud, răsăriri!

Celebrez primăvara, tinerețe, cu tine.
O, lumină, iubire,
frumuseți - fluvii pline!

Celebrez primăvara, cu zidarii, pe schele.
Șantiere,
șantiere - vârstele mele!

Oameni, comunicate: celebrăm primăvara!
N-auziți? Ară martie, 
lanu-i cât țara!

Celebrez primăvara. Noul Atlas sunt eu:
înflorește pământul 
pe umărul meu. 

Celebrez primăvara. Soare, oameni, vă cânt!
Pace vouă, stelelor!
Pace ție, pământ!

Vol. "Intrare în anotimp", Editura pentru literatură, 1964