Joaca fulgilor – aiurare subțire.
Un pom fructifer
– nu știu ce fructe face
nu l-am văzut decât iarna
rodind scatii și sticleți.

Drum alb.
Așezarea sucită răsucindu-se
în sine. Psihologie fals problematică –
mai încolo se-nfundă.

Câteva case – fumul de dimineață.
Rufe albe – stacojii – albastre
prinse pe-o frânghie
forme înghețate
clătinându-se încolo-încoace.

Ger. Uscat exemplar.
O tobă uscată – ziua
o piele domestică tăbăcită
foarte întinsă pe forma rotundă
de tobă
bătând tactul vesel
mersul în tact.