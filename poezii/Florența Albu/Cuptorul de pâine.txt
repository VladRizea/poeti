Mai arde focul în cuptor 
sufletul focului biruiește afară 
și mama-n pragul vetrei
și mama încercând cu obrazul ei subțirel 
de petală bătrână,
de floarea mărului înflorit încă o dată:
mama încercând cu fața, 
cu sufletul, 
puterea focului la coptul pâinii.

Cum mai miroase-a pâine călăvie,
a cozonaci, a primăvară-n vânt, 
a toate bucuriile și-ntoarcerile
și neîntoarcerile...

"Te sărut, draga mamei,
și multă sănătate tuturor, 
să ne vedem cu bine "...

Scrisori- le încheia 
punând cenușă, spuză, azimă, 
miros amar de nucă și vileag.

Vatra se întindea cât cerul, 
dogorea de vânt și de stele;

fiindu-i teamă totdeauna
să treacă de cuptor,
- prea-i întuneric- ne spunea.

Și a căzut acolo-n gura vetrei 
și s-au aprins deodată toate focurile 
s-o treacă dincolo -

și au trecut-o dincolo. 

vol. "Epitaf", editura Cartea Românească, 1981