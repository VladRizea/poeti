Târziu și iarnă – 
mă voi întoarce acasă 
la frig la singurătate.
Prin zidul galben pendula va bate.

În cerul iernii 
păsări negre vor duce prin lume 
vești de la noi – 
întâlnirea la ziua de-apoi.

Orașul – cavou 
zidindu-ne în iarna și veacul 
în golul vremilor noi 
și noi – anonimii eroi.

O, plâns bășcălie 
mereu între Orient – Occident!
Fundătura-i o ctitorie 
nici Orient – nici Occident.



Florența Albu - Anno Domini (Cartea Românească – 1991)