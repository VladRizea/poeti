Călătorim tixiți indiferenți 
ne lovim unii de alții 
ne-ndepărtăm străini – 

privim nicăieri 
ochi orbi pe un geam 
ochii presați 
– uscate aripioarele 
culorile imaginației
desenele viului.

Ochi de mumie pictați 
pe geamul călătoriei.

Și dincolo-n noaptea orașului 
alți ochi 
tixiți presați indiferenți 

ochi ficși în 
eternitatea mișcată.


Florența Albu - Anno Domini (Cartea Românească – 1991)