Brațele lor sunt obosite, 
la capătul unei zile de lucru, 
cum pomilor încărcați - crengile 
cu fructe în august. 

De-aș scutura aceste trunchiuri, 
însemnate de timp și de arderi 
cred - s-ar umple lumea de fructe 
și păsări 
și ideile ar stabili 
o rețea de comunicație 
interastrală!

Dar nu cutez. Seara,-ntâlnindu-i,
mă intimidează 
vocile lor groase și calme, 
pasul obișnuit, 
mă intimidează hainele lor 
decorate de foc și de soare...

Umblu printre ei 
și nu găsesc armura eroilor
și nu găsesc nimbul legendar
în jurul frunții.

- Eroilor, vreau să-i opresc,
unde vă sunt însemnele
deosebirii și puterii?

Ei trec, 
pașii lor fac pauze 
în dreptul florilor, 
în dreptul caselor noi,
dau bună ziua vecinilor;
le caut zalele 
și nu găsesc decât 
mâinile și frunțile descoperite.

O, eroii mei
pașnici,
fără arme la șold, 
cum veniți spre casă, 
la capătul unei zile de lucru 
brațele vi se îndoaie obosite 
cum pomilor, crengile, de prea multe fructe!

Vol. "Intrare în anotimp", Editura pentru literatură, 1964