În câmp se seamănă. 
Cine mai seamănă?
Seamănă morții 
chemați din morți 
de dorul pământului.

Bucurați-vă acum și pururi
și-n vecii vecilor,
semințe, furnici, popândăi 
și prigorii!

Cum se despică 
cerul spre ziuă, 
cum tremură vii, în raza pustie,
firele grâului răsărit în noapte!
Apa morților doarme 
la rădăcini.

Numai sperietoarea răstignită 
la margine de cimitir, 
Cavalerul Țăran, 
încoronatul cu spini,
își întinde brațele 
la nord și la sud.
Cavalerul Țăran 
sperietoarea de cimitir.

vol. "Epitaf", editura Cartea Românească, 1981