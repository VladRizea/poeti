Amurguri - ceasul care ruinează 
cetăți și pași 
și vise la țărm,
amurguri - nisip monumental!

Trece prin mijlocul cetății Vrăjitorul,
cântărețul din flaut -
o muzică fragilă iscând, poate o ardere, 
- nu simți cum risipește?

Nu vuiet obsedant, nu prăbușiri -
abia de se aude roșul 
armonic, cenușiul grav, ultramarinul
- ultrasunete 
insinuând în noi:
gustul somniei, lenea moale,
uitarea-ncenușată blând.

Și valurile dorm la țărm
și păsările-și simt aripa 
îngreuiată de mult calm;
se depărtează Vrăjitorul
cântând prin mijlocul cetății
și roșul cade în nisipuri 
- ce pulbere, ce scrum subțire! -
amurg hipnotic - deslușim 
cu vârful degetelor oarbe
- o muzică, poate o ardere.

vol. "Himera Nisipurilor", Editura Tineretului, 1969