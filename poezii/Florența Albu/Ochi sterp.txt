Un plâns de milog în mijlocul cerului.
Vară de secetă. Plânsul milogului.
Mohorul uscat sub talpă. 
Praful cât lumea și lumea.
Amintiri, copilărie, cenușă.

Ochi fără milă. Ochii de arșiță văd:
drumul - căruța milogului - miriști-
ruga de ploaie cu prapuri și sfeșnice -  
marginea satului

vedenii în flăcări. 

Mirosul toropitor - bozii sau laur
nu mai știu  - bozii sau dracilă 
fântâni - iarăși fântâni 
drumuri - porecle 

Ochii arși de secetă, 
ochi fără milă privind 
răspântia, căruța milogului...

Și tânguirea deodată, tare,
deodată asurzindu-mă 
din amintiri.

Vol. "Epitaf", Editura Cartea Românească, 1981