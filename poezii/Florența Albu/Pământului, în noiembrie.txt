Îmi ești drag așa, posac,ostenit. 
Miezul, tare stors, s-a făcut dulce;
până departe 
până unde întâlnești orizontul, 
cum te-ai întâlni pe tine, 
până acolo te-ai făcut cafeniu și senin. 
Departe, cu cerul, 
ești infinit;
culorile voastre - cafeniu și albastru, 
se armonizează ca o idee cu altă idee.

Dar mie mi-ești drag așa,
posac, bun și uitând, 
cu zarea - frunte imensă 
abia atinsă de pasăre, 
prin galbena risipă a frunzei de agud.

Drag îmi ești toamna, 
în noiembrie, ca acum:
liniști egale,
drumuri pierdute, departe, 
verdele grâului abia aburit -
și nu țipă nici o culoare, 
nu țipă lumina...
e un aer adânc, potolit.

Numai un nor
de o culoare naivă, 
vine să te-ntrebe, pământule, 
- ce altceva s-ar potrivi 
înțelepciunii tale posace 
dacă nu ochii lui
copilărește uimiți, 
peste imensitate?

Vol. "Intrare în anotimp", Editura pentru literatură, 1964