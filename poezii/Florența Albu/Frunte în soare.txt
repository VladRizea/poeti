Ziua inundă orașul cu spații și râs.

Comunismul e cifră-n proiecte, 
idei și oțel scânteind. 
Îl definim în ceasul matur al amiezelor, 
în seri când vise și stele-perechi 
ne cutreieră schelele,
dar mai cu seamă dimineața, 
când îndrăznelile și certitudinile 
calcă puternic, cu toată talpa
pe șantierele noastre,
când luciditatea-ncunună 
marmoreana frunte a omului 
și pacea ne atinge cu aripi mari,
statornicindu-ne timpul.

Vol. "Intrare în anotimp", Editura pentru literatură, 1964