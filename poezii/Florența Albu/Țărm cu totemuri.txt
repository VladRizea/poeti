Aud, prin zid, cutremurarea mării.

Se-ntorc în aer oameni fără trup, 
surâsuri amintind prezențe 
și din nisip, de-a lungul țărmului
răsar 
capete-măști, ochi mari deschiși, 
totemuri arse-n lună, 
cu fața către mare,
de parcă-așteaptă-ntoarceri 
ori plecări; de parcă-așteaptă -
Doamne, și trebuie să trec
de-a lungul țărmului 
și să le întorc spre mine fața!

Vol. "Himera Nisipurilor", Editura Tineretului, 1969