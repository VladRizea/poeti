Motto: Parcă-ajung la stele prea de-a dreptul, parcă-ajung la vis cu mână rece...

Luna era albă. 
Aleea cu nisip marin era albă. 
Umbrele fulgerau zăpezi sub călcâi 
și-n aerul aleii proiectată alb
se conturau umbrele lor
zvelte, pădurețe,
sfruntând, fulgerând.

Adolescenți, ținându-se de mână. 
Umbrele lor
zvelte, de mână,
cu părul în vânt, 
biciuite de-albastru.

Și mirosea a iasomie, 
cum miroase 
păru-nlunat de-adolescent,
și era lună, și ecoul lunii 
pe-aleea cu nisip marin.

Nicicând nu m-a durut ca-n noaptea asta 
pieritul tău miraj, adolescență.


Vol. "Intrare în anotimp", Editura pentru literatură, 1964