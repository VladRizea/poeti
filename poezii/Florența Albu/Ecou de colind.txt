Doamne, mai plângi ne mai ceri 
milă unii cu alții 
la vremea pustiei 
colinda-n pustie?

Orașul ne trage pe roată 
ne facem una cu toții 
de milă sub urmele roții.

Și stea vestitoare 
prea târziu răsare 
să ne-aducă-aminte 
– unde mergeți magilor?

Steaua sus răsare 
la o taină mare?
Prea târziu de lume 
la nici o minune.

Mesia se joacă hăt – peste câmpie 
în copilărie…


Florența Albu - Anno Domini (Cartea Românească – 1991)