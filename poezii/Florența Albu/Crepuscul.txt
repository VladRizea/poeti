O femeie plutește-n crepuscul.

Unduită de greieri, 
câmpia naște stelele.
E liniștea cu trenuri,
cu ecouri de zi,
cu ierburi tari 
și dor de vacanță. 
Învii în seară 
marea
și secerișul câmpurilor...

Corabie cu pânze de aur, iubirea,
plutește pe zarea deschisă 
între pleoapă și vis.

Bună seara!
Ce frumoasă începe în mine 
seara aceasta,
păstrând în claritate 
rezonanța zilei!
Și-atât de vast se-ntinde cerul 
să mă cuprindă! - Bună seara!

Vol."Intrare în anotimp", Editura pentru literatură, 1964