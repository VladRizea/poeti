E noapte, vânt și ploaie.
Mă simt așa de singur,
Și gândul mă transportă pribeag în depărtare,
În lumea amintirii — o lume fermecată —
Și inima-mi palpită nebună-n disperare.

Ce viață e în urmă! dar oare am trăit-o?
Și repezi ca vârtejuri icoane adorate
Răsar din umbra vremii, mai scumpe, mai frumoase,
Și-mi spun cu nerăbdare de multe și uitate:
O casă mică, albă, cu flori pe la ferestre,
În față o grădină și plopi înalți în poartă,
O mamă slabă, blândă și-o fată veșnic tristă.
Azi vântul îmi șoptește: „Copila este moartă"

E frig și ploaia curge întruna, monotonă
Mă simt așa de singur, pe când în depărtare
Nebun aleargă gândul, aleargă și mă duce,
Și inima îmi bate încet, de parcă moare.