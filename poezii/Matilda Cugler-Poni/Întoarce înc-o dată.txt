Întoarce înc-o dată spre mine faţa ta. 
Dă-mi înc-o dată mâna, s-o strâng în mâna mea 
Ş-apoi rămâi cu bine! Tu vezi că eu nu plâng? 
Ce vrei? Aşa trec toate şi stelele se sting.

Pe drumul vieţii mele amar, întunecos, 
Un scurt moment lucit-a surâsul tău duios. 
Eu nu ştiam atuncea că multe vieţe sunt, 
Ce nu le-i scris să aibă vr-un bine pe pământ.

Tu nu erai de vină şi tu nu m-ai trădat.
O tainică putere pe tine te-a purtat
Şi chinurile mele, tot răul ce-ai făcut,
În cartea soartei scrise erau, când te-ai născut.

Mă duc de unde nime nu poate reveni! 
Mă duc şi-n astă lume nu ne-om mai întâlni. 
Nu mă uita cu totul! Moartea-i atât de grea 
Când ştii, că nici un suflet nu plânge-n urma ta!