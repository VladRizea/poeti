Pasările cântă pe crengi înverzite, 
Fluturii se-ngână de pe flori pe flori, 
Tainic trec prin aer şoapte fericite, 
Cât cuprinde ochiul, ceru-i făr'de nori.

Dulce primăvară, drag vis de iubire! 
La zâmbirea-ţi blândă, iarna a plecat, 
Cât era de lungă, plină de jălire... 
Dar tu eşti în lume, răul s-a uitat.

Ce-mi vorbeşti tu încă de chinuri trecute, 
Inimă nebună, uită de dureri 
Şi de-acele zile în lacrimi pierdute. 
N-are primăvara mii de mângâieri?

N-auzi cum şopteşte fiecare floare? 
„Amorul domneşte acum pe pământ. 
O, iubiţi cu toţii! grabnic frunza moare, 
Grabnic se întoarnă tot iar în mormânt". 