Plouă rărit peste aeroport 
prin aerul cu lucii conuri gri, 
orizontale, pe sub cerul mort 
sub măştile de nouri vii. 
Privirea ta trecea prin mine 
purtînd în vîrf un steag străin, 
al amintirilor cu roţi marine, 
rulînd pe negrul cîmp velin 
dintr-o uitată tabără de vară 
şi micşorată-acum, cît un pahar, 
cu dinţi de raze-înfipţi în seară, 
cu-n soare ameţit, neclar. 
O, nevăzute sfori legînd oraşe 
la capăt, şi rotite monoton... 
Ca azvîrlirea nărăvaşe 
de lungi ciocane, pe un stadion.