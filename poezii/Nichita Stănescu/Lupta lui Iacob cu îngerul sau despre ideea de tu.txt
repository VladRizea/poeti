I

Ceea ce este mai departe de mine,
fiind mai aproape de mine,
tu se numeşte.

Iată, m-am trezit zbătîndu-mă.
Se zbătea în mine tu
tu, pleoapă, te zbăteai,
tu, mînă,
tu, piciorule, te zbăteai
şi deşi stam întins, alergam
de jur-împrejurul numelui meu.

Numai numelui meu nu-i spun tu;
în rest însuşi sufletul meu
este tu,
tu, suflete.

II

Ai rîs.
Eu am tăgăduit şi am zis:
N-am rîs. Căci mi-a fost frică.
Dar el a zis: Ba da, ai rîs.

Într-adevăr, numele,
Sprijinindu-se
ca într-un toiag
de trupul meu,
s-a azvîrlit împotriva lui,
cel fără nume
cel care este numai trup,
împotriva lui tu,
trupul tuturor numelor,
împotriva lui tu,
tatăl tuturor numelor.

Dar el
cînd se revărsau zorii
nu s-a mai gîndit la mine.
M-a uitat.

III

Schimbă-ţi numele, mi-a zis
şi i-am spus: Eu sunt numele meu.

Schimbă-ţi numele, mi-a zis
şi i-am răspuns:
Tu vrei să fiu altul,
tu vrei să nu mai fiu,
tu vrei să mor
şi să nu mai fiu.
Cum o să-mi schimb numele?

IV

El mi-a spus:
Tu te-ai născut pe genunchii mei.
Eu te ştiu de cînd te-ai născut.
Nu-ţi fie frică de moarte,
înainte de a te naşte.
Aşa vei fi şi după ce vei muri.
Schimbă-ţi numele.

V

Ai plîns. Eu am tăgăduit şi am zis:
N-am plîns. Căci mi-a fost frică.
Dar el a zis: Ba da, ai plîns
şi nu se mai gîndi la mine.
M-a uitat.

VI

Eu sunt numai numele meu.
Restul e tu, i-am zis.

El nu m-a auzit, căci el
se gîndea în altă parte.

De ce o fi spus atunci:
te-ai luptat cu însuşi cuvîntul
şi l-ai învins!

Să fi fost el însuşi cuvîntul?

Numele să fie însuşi cuvîntul?
 El care este numai tu,
tu şi tu şi tu şi tu,
cel care-mi înconjoară numele?