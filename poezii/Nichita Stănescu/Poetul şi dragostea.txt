Te-ai făcut subţire şi prelung, 
şi un sentiment ciudat te doare, 
şi eşti mândru, şi ţi-l porţi pe umăr 
ca pe-un şoim de vânătoare.

Şi prelungi, privirile îţi trec 
chiar prin zidul greu şi prin lăcate 
şi se-opresc la piatra unui chip, mereu, 
cu sprâncenele-mbinate.

Se petrec atunci întreceri, lupte, 
şi răpiri imaginare, 
ora se înclină, bate 
cu secunde tot mai rare.

Şi trec ani, şi şoimul zvelt 
de pe umăr nu-l mai lepezi, 
doar secundele din el 
bat din ce în ce mai repezi.