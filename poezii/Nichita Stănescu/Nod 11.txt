Eram vrăjit și nici nu mai mișcam,
toți vulturii stăteau înțepeniți în aer,
iar soarele spărsese cerul.
cu sunet de lumină și de vaier.
Pe jumătate doar din ea,
copilul îl născuse,
ea două capete avea,
timpul încremenise
bătut în palma ta, Iisuse!
O, eli eli lama sabahtami,
o, eli, eli!
Mi se îngroșase râul
ca o jugulară peste gât,
pe câmpul ăsta nearat, urât,
iar caii se evaporau ușor,
deasupra nu era vreun nor,
mă înzeiam, mă înzeiam,
nu mai muream, nu mai muream, 
în brațul meu întins și rece 
ca sceptru eu țineam ce nu mai trece, -
și fix eram, 
piatră eram -
și nici pământul nu-l roteam
nu răsăream, nu apuneam, -
și țara mea era un geam 
prin care nimeni nu privea.
Stam rege fix, de piatră și de stea
ținând oprit cuvântu-n gura mea,
necântâtor.

Noduri și semne (1982)