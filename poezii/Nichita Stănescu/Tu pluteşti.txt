Tu pluteşti ca un vis de noapte 
Deasupra sufletului meu.
Iţi sprijini tâmpla
De inima mea ca de o piatră roşie, 
Şi aştepţi să-ţi spun numele
Tuturor lucrurilor
Pe care eu am isprăvit de mult
Să ţi le mai spun.
Gura mea e-n tăcerea cea mai desăvârşită, 
Înclinată ca mătasea unui steag
Într-o zi fără vânt.
O, nu pleca nicăieri!
Îmi voi rupe inima cu un singur gest
Al mâinii, 
Ca să răsară durerea care ştie
Numele durerii, 
Ca să răsară dragostea mea de bărbat
Care ştie numele tău ciudat, de femeie.