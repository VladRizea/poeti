Ieșise-n calea sufletului meu 
aiurea, din trotuare, Dumnezeu, 
dar seara grea de stele și de lut 
ardea pe străzi si nu l-am cunoscut. 

În felinarele cu iz de scrum 
ochi de pisică-mi licăreau în drum 
și pasul greu mi se-asternea nătâng 
...și fluieram așa, ca să nu plâng 

Dar tot credeam că poate viermii moi 
nu cresc în ochii mei pustii și goi, 
nici în surâsul meu nedăruit 
și tot credeam că poate n-am murit. 

Ieșise-n calea sufletului meu 
aiurea, din trotuare, Dumnezeu 
dar nu l-am cunoscut și, gol de gând, 
trecui așa'nainte, fluierând. 


Bucuresti, Luni 23 Ianuarie 1956