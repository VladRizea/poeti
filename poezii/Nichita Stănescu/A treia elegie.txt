I. Contemplare 

Dacă te trezeşti, 
iată pînă unde se poate ajunge: 

Deodată ochiul devine gol pe dinlăuntru 
ca un tunel, privirea 
se face una cu tine. 

Iată pînă unde poate ajunge 
privirea, dacă se trezeşte: 

Deodată devine goală, aidoma 
unei ţevi de plumb prin care 
numai albastru călătoreşte. 

Iată pînă unde poate ajunge 
albastrul treaz: 

Deodată devine gol pe dinlăuntru 
ca o arteră fără sînge 
prin care peisajele curgătoare ale somnului 
se văd. 


II. Criză de timp 

O, scurtă tristeţe, insectă verzuie, 
voi, blânde ouă, locuind un miez de meteor 
spart; şi de pălmile mele acoperite 
ca să renască un cu totul alt decor. 

Camera se varsă prin ferestre 
şi eu nu o mai pot reţine în ochii deschiși. 

Război de îngeri albaştri, cu lănci curentate, 
mi se petrece-n iris. 

Mă amestec cu obiectele până la sânge, 
ca să le opresc din pornire, 
dar ele izbesc pervazurile și curg mai departe 
spre o altă orânduire. 

O, scurtă tristeţe, rămâne 
de jur-împrejur o sferă de vid. 
Stau în centrul ei şi unul câte unul 
ochii din frunte, din tâmplă, din degete 
mi se deschid. 


III. Contemplare 

Deodată aerul urlă... 
Îşi scutură păsările în spinarea mea 
şi ele mi se înfing în umări, în şiră, 
ocupă totul şi nu mai au unde sta. 
În spinarea păsărilor mari 
se-nfing celelalte. 
Frânghii zbătătoare le tîrăsc, 
acvatice plante. 
Nici nu mai pot sta drept, 
ci doborât peste pietre fluorescente, 
mă ţin cu braţele de stîlpul unui pod 
arcuit peste ape inexistente. 
Fluviu de păsări înfipte 
cu pliscurile una-ntr-alta se agită, 
din spinare mi se revarsă 
spre o mare-ngheţată, neînnegrită. 
Fluviul de păsări murind, 
pe care vor lansa bărci ascuţite 
barbarii, migrând mereu spre ținuturi 
nordice şi nelocuite. 


IV. Criză de timp 

Ca şi cum s-ar sparge un mormânt 
şi-ar curge pe fluviu 
tot misterul lui... 

Dar mai degrabă, 
ea, privirea, ne ţine 
la un capăt al ei fructificați. 

Suge din noi cât poate, 
părând a ne-arăta 
îngerii copacilor și ai 
celorlalte priveliști. 

Copacii ne văd pe noi, 
iar nu noi pe ei. 

Ca şi cum s-ar sparge o frunză 
şi-ar curge din ea 
o gârlă de ochi verzi. 

Suntem fructificați. Atârnăm 
de capătul unei priviri 
care ne suge. 


V. Contemplare 

Se arată fulgerător o lume 
mai repede decît chiar timpul literei A. 
Eu ştiam atît: că ea există, 
deşi văzul dinapoia frunzelor nici n-o vedea. 

Recădeam în starea de om 
atît de iute, că mă loveam 
de propriul meu trup, cu durere, 
mirându-mă foarte că-l am. 

Îmi lungeam sufletul într-o parte, şi-ntr-alta, 
ca să-mi umplu țevile braţelor cu el. 
La fel şi globul de peste umăr 
și celelalte-nfăţişări, la fel. 

Astfel mă încordam să-mi aduc aminte 
lumea pe care-am înţeles-o fulgerător, 
şi care m-a pedepsit zvârlindu-mă-n trupul 
acesta, lent vorbitor. 

Dar nu-mi puteam aminti nimic. 
Doar atât-că am atins 
pe Alceva, pe Altcineva, pe Altunde, 
care, ştiindu-mă, m-au respins. 

Gravitaţie a inimii mele, 
toate-nţelesurile rechemându-le 
mereu înapoi. Chiar şi pe tine, 
rob al magneţilor, gândule.