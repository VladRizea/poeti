Învins în afară, 
Evul mediu s-a retras în chiliile 
roşii şi albe ale sîngelui meu. 
În catedrala cu pereţi pulsînd, s-a retras, 
zvîrlind şi absorbind credincioşii întruna, 
într-un circuit absurd, 
printr-o zonă absurdă, 
hrănindu-se cu mari bucăţi de lună, 
în dorinţa lui de-a exista 
muşcîndu-le pe furiş, noaptea, 
cînd ochii lumii dorm 
şinumai dinţii celor care vorbesc prin somn 
se zăresc în întuneric, 
asemenea unei ploi de meteoriţi 
strălucitori, 
urcînd şi coborînd ritmic. 
Învins în afară, 
Evul mediu s-a retras în mine 
şi 
propriul meu trup nu 
mă mai înţelege 
şi 
propriul meu trup mă urăşte, 
ca să poată exista mai departe 
mă urăşte. 
Astfel, 
el se grăbeşte să se prăbuşească 
în somn, 
seară de seară; 
şi iarna 
din ce în ce mai puternic se înconjoară 
cu straturi de gheaţă, 
cutremurîndu-se şi izbindu-mă şi 
scufundîndu-mă adînc în el însuşi, 
voind 
să mă ucidă ca să poată fi liber 
şi neucigîndu-mă 
ca să poată fi totuşi trăit de cineva. 


II 
Dar peste tot în mine sunt ruguri 
în aşteptare, 
şi ample, întunecoase procesiuni 
cu o aură de durere. 

Durere a ruperii-n două a lumii, 
ca să-mi pătrundă prin ochii, doi. 
Durere a ruperii-n două a sunetelor 
lumii, 
ca să-mi lovească timpanele, două. 
Durere aruperii-n două 
a mirosurilor lumii, 
ca să-mi atingă nările, două. 
Şi tu, o, tu, refacere-n interior, 
tu, potrivire de jumătăţi, aidoma 
îmbrăţişării bărbatului cu femeia sa, 
o, tu, şi tu, şi tu, şi tu, 
izbire solemnă 
a jumătăţilor rupte, 
cu flacără înceată, atît de înceată, 
încît ţine aproape o viaţă 
ridicarea ei, 
aprinderea rugurilor, aşteptata, 
provestita, salvatoarea 
aprindere-a rugurilor.