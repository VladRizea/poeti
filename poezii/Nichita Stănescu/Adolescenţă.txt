Tu eşti cântecul meu de izbândă. 

Peste noapte când te înfăţişezi 
în firele ploii, 
intru surâzând 
sub cupolele tale de cristal, 
uimit de bogăţia ta 
şi mângâi frâiele cailor tăi 
bătute cu piatră de zamfir. 

Eu voi încăleca 
pe-un armăsar alb 
şi-mi voi agăţa ploile, 
cercel sunător la ureche, 
să mă auzi când trec. 

Priveşte-mi ochii 
cât de albaştri-mi sunt! 
Mă gândesc la Comună, 
la bolţile-i înalte cât privirea. 

Şi când rostesc numele ei de purpură 
şi buzele mi se roşesc, 
ca de-un sărut, 
atunci ştiu că s-a făcut dimineaţă 
şi mă grăbesc în întâmpinarea 
soarelui.