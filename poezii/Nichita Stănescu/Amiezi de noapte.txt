Vin vremuri roşii, de răscoală, 
Să împle vârf privirea goală 
Mocnind din codri şi din stânci 
Căuşul ochilor adânci .

Iubito, fumegă din mine 
Reci ruguri sterpezite, line, 
În tâmpla străzii, brumărie, 
Un cântec surd de puşcărie 

Mi-s vineţi ochii cum sunt cerbii 
Goniţi de la ospăţul ierbii, 
Sătui de noapte şi de vis 
De dor ucis, de vis ucis... 

Vin vremuri roşii de răscoală, 
Cuţit să-mi vâre-n palma goală, 
Frunzişti din ramul strâmb şi drept 
Să mi le svârle ude-n piept 

...Se răsuceşte-n somn oraşul 
Si jar de stele, cu făgaşul 
Stă aruncat, al nimănui 
Sub cerul adormit, verzui 

Şi dube cenuşii, gonite 
Cu ochii vineţi din orbite 
Opresc în şanţuri, în amiezi, 
Râs înnoptat de huhurezi 

Şi, în amurg de noapte sură, 
Zac trupuri far'căutătură 
În şanţurile străzilor, 
Cu ţărna strânsă-n pumnii lor 

Dar udă, peste cei din şanţuri, 
Noptirea joacă-albastre danţuri 
Şi hoiturile din noroi 
S-or ridica, în rand cu noi 

Cu plumbii sângeraţi în ceafă, 
Vor arunca din gură, cleafa, 
Pe tâmpla străzii brumării 
Un cântec surd, de puşcării...