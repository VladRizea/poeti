–Haai cu tro-ti-ne-ta… taa…
ne jucăm la mine-n curte
sub salcâm.
Din bețe scurte,
din carton și tinichea,
sfoară, cretă, geam și clei,
bile și nisip și pietre,
facem o căăsuțăă… Petre,
vrei?
…Dacă vii îl chem pe Stan!
…Hai de-a hoții și vardistul:
eu eram motociclistul,
tu erai milițian…
mă prindeai din urmă,
ba,
chiar mă arestai și pace…
…spunee, Petree, nu ți-ar place?
da?
– Ce să cat eu sub salcâm?
…hâm!
– Haaide, vino, te rog eu…
…am pastile de ienupăr…
și-i păcat de Dumnezeu…
Haide, vino, nu fii rău,
am capace de la bere
și-am să-ți dau câte-mi vei cere…
zău!
– N-am nevoie de capace…
…poți să-mi dai oricât,
nu vreau!
Ia mai lasă-mă în pace;
trotineta nu ți-o dau!
… Toată scârțâie, deși
ieri am dat-o cu ulei…
…Poți ca să te superi, ei,
și?
– Da… nu vrei să vii… tu crezi
c-am nevoie eu de tine
și de trotinetă… binee…
O să-ți pară rău, să vezi,
că pleci în haimanalâc…
…Am bomboane colorate,
le mănânc eu singur toate,
sâc!

