Se face seara şi orizontul coboară. 
Oraşul îşi ridică un cartier spre lună. 
E un sunet de fier, de cabluri întinse. 
Umbrele oamenilor încep să apună. 

Când ridic brațul, umbra lui ascuţită 
izbeşte capătul străzii de unde vii, necunoscut, 
de parcă-aş fi zvârlit la întreceri o lance 
pe care o primești nepăsator în scut. 

Ești sufletul de metal al orașului. 
În amurguri apari,în pieţele ovale: 
- Cetăţeni, s-a făcut seară. Încep serbările! 
(Braţele tale bărbăteşti par două macarale) 

Te-ntâlnesc uneori, când mă-ntorc de la lucru. 
Gândurile izbesc în stele şi ele răsună. 
De-a lungul stâlpilor zvelţi, când mă-ntorc 
de la lucru, 
un cartier al oraşului se ridică la lună. 

Nu te recunosc niciodată de la prima privire; 
iei mereu un alt chip. 
Azi mi-apari ca o schelă îndrăgostită 
de tainicul zenit.