se dedică lui Artur Lundkvist



Eu sunt o locomotivă cu aburi
în urma căreia şinele se evaporă.

Eu sunt o pasăre care zboară
în urma căreia aerul se pietrifică.

Eu sunt un cuvânt care se rosteşte
lăsând în urma lui un trup.

Eu sunt timpul ce sare
dintr-un ceas care se cristalizează.
Eu sunt iarba
cocoşată de verde.

Eu sunt foamea alergând
înaintea unei burţi.

Eu sunt cel care se naşte
dintr-o mamă atât de adevărată

pe cât de neadevărat sunt.