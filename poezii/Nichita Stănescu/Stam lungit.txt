Stam lungit şi iată smuls
tras deasupra, tras de beregată
îmbrăcat am fost şi dus
în trup verde deodată.

Ah, să mai fi fost doar eu
iarbă pe un câmp de nori
când trimite Dumnezeu
să mă pască meteori.

Să fi fost eu albul ciucur,
vată de vapori întoarsă
ca în sus doar să mă bucur
pe sub stelele ce varsă

raze din lumina lor
prea sătule find în sine...
Taure să fiu sonor
înhămat la reci lumine.

Şi mai sus de sus, mai sus
tălpile, doamne, mi-ai pus...

Dacă numai inima
ar avea mări avea,

picioare prelungi
ochi cu şapte pungi
în care ar zace
Noe-n şapte arce
şi cu animale vii
încăpute în a fi.