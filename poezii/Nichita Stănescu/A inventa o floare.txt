I

Din nou mă sprijin numai de cuvinte
Nu e nici o muzică să izbucnească din osul nimănui
Şi nici sufletul nu are în sine liniştea potrivită orelor fericite legănate în adaosul de alcool blând.
Şi nici prietenul cel puternic şi apropiat tristeţilor şi marilor idei.
Şi nici femeia credincioasă
că o bătrână vulpe gravidă şi atotştiutoare
în amănunţitele treburi ale câmpiei.
Şi nici îngerul tatuat cu hărţi,
nici unul
nu este de faţă.
Numai cuvintele, numai ele preaputin doritele, -
că nişte mercenari nervoşi
îmi urmăresc gestul inimii amorţind,
jetul privirii pulverizând
imaginile tradiţionale ale lumii mele
alergând sub ramuri, înotând în mare levitand în aerul plin de simunuri

ÎI

Vai, înţelesul este mai iute decât timpul înţelesului.
Şi nici nu există înţeles ci numai
înţelegere.

Vai, înţelesul prea iute pentru trupul nostru, vorbind o altă limba
Şi groază de-a fi primii, de-a fi singurii,
de a ne inventa mereu
în trecutul surâzând aidoma buzelor,
dezvelind dintîi albi ai prezentului
sălbatic.
Poate că din singurătate ne inventăm stăpâni.
Zeii nu sunt decât în viitor.
Jupiter
Tonans şi frumoasă
Junona urmează abia
să se nască
în antichitatea cea dulce
a viitorului.
Neliniştea, groază
de a fi primii şi singurii
de a fi hymene ale universului.
Tălpile sunt mai îndepărtate de creştet decât trecutul de prezent.
Noi,
hymene ale cosmosului suntem,
şi din singurătate ne inventăm stăpâni
în viitor.

III

Orice cuvânt este un sfârşit,
orice cuvânt din orice limba este un strigat
de moarte
al unei specii, din nesfârşitele specii
care au murit fără să se mai nască,
făcându-ne loc, nouă, singurilor, primilor
care ne-am născut.

IV

Singur sunt şi mă sprijin de „A" frumoasă vocală matricea literelor toate

Şi spaima de a fi singuri, de a fi
primii,
de a fi hymene.
Şi nevoia de a inventa stăpâni
zei şi flori,
toţi, absolut toţi în viitor,
în viitorul verzui pe care-l numim
trecut
A inventa un rău curgând liber prin aerul fără maluri
A inventa o floare al cărei miros suntem.