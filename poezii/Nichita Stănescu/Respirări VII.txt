"...Iată-mă la o masă de prieteni. Mă ridic de fum să deschid fereastra pentru o aerisire. În drum spre canat, cu o raza ce-mi străbate creierul, apare judecata.(...)
-Care este formula apei, din care te tragi, am fost întrebat.
Cu gura căscată eram să răspund, când, cineva, un PRIETEN de-al meu, din alte regnuri mi-a suflat în ureche: nu da formula H2O. Mi-a suflat în ureche: spune-le, - majoritar H2O. M-am iluminat. M-am întors și am zis: majoritar H2O, pentru ca ideea abstractă și pură și definitivă naște crime. Apa dacă ar fi numai H2O ar omorâ pestii și ar retrage din existența ființa umană. Eu, m-am adresat judecătorilor, - sunt numai în mod majoritar om. În mod majoritar sunt cinstit. Făcând în casa adevărului un loc și necinstei. Eu, în mod majoritar mă rog, în mod majoritar rostesc colinde, în mod majoritar mă bucur de fecioară, făcând loc în casa adevărului și înjurăturii și urletului și curvei.(...)
Mi-au zis: și magnetul este tot fier. Atâta doară, că, spre diferență de fier, magnetul este majoritar fier."
(din "Majoritar H2O")