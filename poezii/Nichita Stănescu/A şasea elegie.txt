Stau între doi idoli şi nu pot s-aleg 
pe nici unul, stau 
între doi idoli şi plouă mărunt, 
şi nu pot să aleg pe nici unul 
şi-n aşteptare-nlemnesc, 
idolii-n ploaia măruntă, Eu stau 
şi nu pot să aleg între două 
bucăţi de lemn, şi plouă mărunt şi nu pot 
în putreda ploaie s-aleg. Stau, 
şi lemnele, cele două, şi-arată 
coastele albite de ploaia măruntă. 
Stau între două schelete de cal 
şi nu pot să aleg pe nici unul, stau 
şi plouă mărunt, topind pămîntul 
sub oasele albe, şi nu pot să aleg. 
Stau între două gropi şi plouă mărunt 
şi apa roade pămîntul cu dinţi 
de şobolan înfometat. 
Stau cu o lopată în mînă, între două gropi, 
şi nu pot, în ploaia măruntă, 
să aleg prima pe care voi astupa-o 
cu pămîntul muşcat de poaia măruntă.