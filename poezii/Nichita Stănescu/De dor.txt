Nimic nu este mai frumos pe puțina noastră viață
decît femeia cea gravidă de mine 
sau decît femeia cea îndrăgostită de tatăl meu 
care se gîndește la nașterea mea ca la o bucurie, 
iar nu ca la un chin sălbatec.
Mama mea m-a născut din dragoste de tatăl meu, 
din lipsă de fotografii de epocă 
și ca să-l poată ține minte,
căci trupurile noastre pieritoare nu au ținere de minte,
ci numai soldați morți prin războaie.
Mi-aduc aminte că, pe cînd eram copil,
de dor de taică-meu plecat în războaie 
maică-mea imediat de după lacrimi și de după ploaie 
mă-nvăța curcubeul cum se-ndoaie 
și v-aș spune ce mi-a zis ea, 
dar maică-mea m-a mai învățat că oricui să-i cer ceva 
dacă-l învăț curcubeul cum se-ndoaie
de după lacrimi și de după ploaie. 
Hei, dați ceva, dă cineva ceva?