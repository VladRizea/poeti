Sublimul aproape că nu suportă o definiţie 
ca noţiune şi nici nu ştiu dacă el este o noţiune; 
partea de noţiune a sublimului are mai puţină 
consistenţă decât partea de iris verde a unui 
ochi verde, predestinat privirii ca orice alt ochi.
Uneori, sublimul ni se pare a fi sărbătoresc 
ca duminica în capul săptămânii; într-un fel statistic, 
duminica reprezintă ideea de sublim.Poate că 
sublimul uneori semnifică antistatistica absolută. 
Alteori el poate semnifica mirajul realizat spontan. 
În destinul generaţiilor, singurul lucru imprevizibil 
este sublimul. Imprevizibilul poziţional, dar 
într-un fel previzibil, pentru că numai el dă 
măsura unei generaţii.Sublimul nu poate fi realizat 
metafizic şi static. Sublimul este o formă a acţiunii. 
O formă încoronată şi întotdeauna postumă a unei acţiuni. 
În zodia esteticului sublimul se constituie ca o 
formă încoronată a intuiţiei. E poate primar şi barbar 
să declari o operă ca fiind sublimă. Intuiţia ei, 
dinamica ei secretă şi brusc revelată, este aptă 
de a fi denumită sublimă. Nimic din ceea ce este 
static, sau atinge perfecţiunea staticului nu 
este sublim. Abscisa şi ordonata, sistemele de referinţă, 
sunt bineînţeles şi axiomatice. Niciodată nu pot 
fi sublime. Numai ceea ce se petrece între o 
abscisă şi o ordonată, petrecerea cea mai neaşteptată 
şi care pare a anula abscisa şi ordonata, aceea poate 
fi denumită sublimă. Fenomenul care se arată plauzibil, 
scurgerea dinamică de energie care-şi depăşeşte abscisa 
şi ordonata; care îşi depăşeşte sistemul de referinţă 
încadrându-se între o abscisă şi o ordonată inefabile, 
într-un sistem de referinţă indicibil. El, acest fenomen, 
poate fi denumit sublim.Intuiţia în cazul flagrant 
al realizării sale realizează un fenomen sublim, 
indiferent de natura ei.Cazuri de intuiţie sublimă 
în literatura noastră, deci cazuri puţin exprimabile 
din punct de vedere al unui sistem de referinţă, 
am avut adesea şi ele constituie mândria inefabilă 
a literaturii noastre. Postulatele nu sunt sublime, 
deşi ele nu pot fi demonstrate. Sentimentul postulatelor 
din viitor, celor care vor fi, adică intuiţia, ea este sublimă.
Nu credeam să-nvăţ a muri vreodată nu este un postulat 
şi nici o constatare, în ciuda inerţiei noţionale 
cuprinse în cuvintele acestui vers sublim.
Nu credeam să-nvăţ a muri vreodată, acest vers 
care pentru mine semnifică un singur cuvânt, un cuvânt 
compus cum trunchiul arborelui se compune dintr-o miriadă 
de rădăcini  nu are ca sistem de referinţă viaţa nici o clipă; 
Nu credeam să-nvăţ a muri vreodată nu îşi opune mirarea 
faţă de viaţă. Nu este vorba de moartea fiziologică 
opusă vieţii fiziologice.Particula a muri nu se opune 
particulei a trăi. Ea nu se opune nici unei particule 
cu sens lingvistic; Nu credeam să-nvăţ a muri vreodată 
este un cuvânt compus şi în sine. Este un cuvânt sublim, 
este o acţiune. O acţiune de natură estetică. Dacă ar fi 
numai o revelaţie, atunci cuvântul acesta compus, 
mai devreme sau mai târziu, ar putea fi elucidat.
Dar el nu este în principal o revelaţie. El este o acţiune. 
O intuiţie limită care-şi depăşeşte sistemul de referinţă. 
Nu credeam să-nvăţ a muri vreodată este un cuvânt sublim; 
prin folosirea repetată a acestui cuvânt, prin intrarea lui 
în conştiinţa limbii române, desigur, în viitor el 
se va contracta, îşi va pierde unele silabe, unele vocale, 
unele consoane. În viitorul îndepărtat al limbii, el se va 
prescurta atât de mult încât va ajunge la fel de scurt 
şi de la îndemâna rostirii fireşti cum bunăoară este 
cuvântul dor. Cine-ar putea să dezlege în cuvântul dor 
zecile de cuvinte strămoşeşti care l-au procreat?Spunem dor 
şi atât.Un cuvânt sublim, o intuiţie sublimă, iniţial dor 
trebuie să fi fost o acţiune, o acţiune care şi-a depăşit 
cu mult sistemul de referinţă. Astăzi, cuvântul dor revelă 
numai o stare de fapt. El reprezintă pentru noi sublimul 
arhaic. Dinamica lui s-a împlinit. El poate fi oricând 
el însuşi, sistemul de referinţă pe care-l depăşeşte 
şi-l neagă. Nu credeam să-nvăţ a muri vreodată: un cuvânt din viitor.