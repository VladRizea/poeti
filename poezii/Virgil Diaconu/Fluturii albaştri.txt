Ţara este în criză. 
Dar tu eşti singurul care ai primit aprobarea  
să îţi duci mai departe viziunile, fluturii albaştri, 
mi-a spus îngerul meu păzitor.
Şi dreptul la viaţă ţi-a fost garantat în continuare.
Dreptul la viaţă cu acele în vene... 
Stai liniştit, mi-a spus îngerul meu păzitor. 
Cineva îţi va strecura în fiecare zi sub cearşaf 
o doză de glucoză, pentru a-ţi duce mai departe viziunile, 
fluturii albaştri. 

Da, fluturii vor fi liberi să zboare prin piaţa cea mare, 
unde primarul îşi împarte minciunile şi sarmalele electorale. 
Și forțele de ordine îi vor lăsa să zboare în voie!
Şi chiar să apară la ştirile de seară. 
- Să nu crezi că ei au fost arestaţi 
pentru „tulburarea liniştii publice”, aşa cum se zvoneşte. 
Să nu crezi, mi-a spus îngerul meu secret, 
lustruindu-şi tresele… Atâta doar că de-acum înainte
fluturii albaştri vor fi programaţi pe calculator,
pentru ca ei să zboare organizat, în pluton.
Şi pentru ca niciun curcubeu să nu mai dea buzna pe cer,
de capul lui şi fără acte în regulă.  

Aşa mi-a spus îngerul meu secret, dându-mi asigurări 
că voi putea să lucrez mai departe la fluturii albaştri…
Cu acele în vene şi cu tubul de glucoză primit pe furiş,
voi putea să lucrez mai departe. 
Şi poate că într-o clipă de neatenţie a forțelor de ordine
fluturii mei vor umple iarăşi cerul! Da, eu voi transmite 
pe toate canalele vederi din sângele meu albastru… 
Într-o clipă de neatenţie a forțelor de ordine.

Desigur, eu voi amâna glonţul şi de data aceasta. 
Glonţul, acest suvenir din călătoriile mele occidentale. 
Un suvenir pe care îl voi lăsa moştenire fiilor mei, 
spre a le fi de folos la nevoie.