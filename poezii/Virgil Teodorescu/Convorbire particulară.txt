Peştele forceps m-a vizitat aseară
însoţit de suita lui drapată-n catifea
şi privindu-mă cu ochiul fix de pelerin
mi-a dat să înţeleg următoarele:
parchetul de categoria doua supus unor presiuni oculte
se poate transforma cu siguranţă

(eliminând etapele tranzitorii ale procesului)
într-o perfectă cişmea cu apă potabilă
uşor de mânuit
alimentată de o sursă proprie
cu o capacitate care întrece cu mult
capacitatea obişnuită de nouă virgulă cinci galoni

a binecunoscutelor cişmele turceşti
înfipte la răscrucile montante
şi ajunse de altfel într-o stare de plâns
în urma recentei insurecţii a salamandrelor împotriva stalactitelor
care a împiedicat aşa-zisa dezvoltare normală a fenomenelor carstice
izbutind chiar să instaleze în unele peşteri de
dimensiuni mai mari
policandre în locul stalactitelor -
lucru îmbucurător (zicea peştele forceps)
rămâne însă să vedem cum va reacţiona ecoul.