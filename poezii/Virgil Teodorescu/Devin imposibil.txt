Străpuns de săgeata imaginară zvârlită de fiul mezin
am căzut pe podea într-un lac de sânge
lupta continua între beligeranți
bunica încălecase la repezeală
și se avântase în bătălie
doborând tot ce-i ieșea în cale
în scurt timp tânăra generație fu nevoită să-și bage mințile-n cap
și să-și vadă lungul nasului
fiul mezin își rotunji chica
acoperind mobila cu fire de păr roșcat
cu chiu cu vai cioburile fură strânse
bunica descălecă
masa fu servită
ciorba aburea în farfurii
logodnicei îi trecuse migrena
numai eu zăceam pe podea înr-un lac de sânge
asistat de basetul meu credincios.