Intra muros 

Pământul orb ridică hotărât,
masive-n aer, ziduri paralele, 
dar nu-s înalte cerurile cât 
să încapă duhul temniței în ele.

Ferestrele pe fețele de var
deschid în gol fantastice orbite, 
cu cearcăne de umbre-n celular 
și gene lungi de gratii nedormite.

Pe vastul frontispiciu ctitorit,
inert în vânt și ruginit cu ploaia, 
un ceas rotund arată-nțepenit 
că timpul nostru și-a oprit bătaia. 

De-aici, din hăul unde nu-s poteci
decât târziu, prin somn, spre câte o vatră,
robește-n lanțuri veacul douăzeci
sub ochiul dur al epocii de piatră.