VII

Răpește-mă pe-adînci, mirate mări, 
În care dorm păduri de madrepore*, 
Cînd luna-ncinge tristele lor flore
În fosforul adîncilor cămări! 

Adie-mi selenarele chemări 
Și poartă-mă, în culmea albei prore, 
În unduirea cosmicelor hore, 
Pe mări adînci, pe vesperale mări! 

Încet, te duci pe brațele Palorii, 
Spre cerul unde ard Nemuritorii… 
Glorificată, pînzele-ți întinzi, 

În vîntul larg, pe-al undelor tezaur:
Corabie ce vine de la Inzi, 
Cu smirnă, cu tămîie și cu aur.