Sufletele pe aici
Sunt mici
Ochii dumneavoastră
Sunt foarte diabolici

Fată cu obrazul tânăr
Încadrat în
Bucle de licurici
Și panglici de busuioc

Plictiseală
Roata morii
Vin pe scoc
Toți bolovanii

Sufletul i-era
Noaptea la spital
Ziua dădea
Lecții de pian

Foi îngălbenite
Mâni de arbori foșnitoare
I-au mângâiat la pension
Carnea

Galbenă ca spuma
Gerului în chilie
Vântul să vă spună
Cum urla furtuna

Pom neînflorit
Brațele-ți uscate
Prea mult au iubit
Fructe spânzurate

Îți întinzi ca moartea
Dinții în stradă
Să se învârtească
Împrejurul lor

Te văd prin fereastră
Cum miști capul
Crescut ți-e trupul în sudoare
În ninsoare moale