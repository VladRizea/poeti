Pas... pas... pas...
În slova cărei pagini am rămas în drumul meu spre Marea Aventură?
Prin junglă, prin savană, prin pampas, opinci de vis sub cumpene de zgură.

Pas... pas... pas...
Când negura burează plumb topit, mă rătăcesc pe strada cu mistere:
...e poate-ncețoșatul Downing Street sau cine știe care alt eres -
parizianul enigmatic Montparnasse, Fifth Avenue sau Belvedere,
din ultimul roman al lui Wallace. Colo, la poarta ferecată-a unui han,
o umbră și-o mârțoagă - monument.
Aha!
Nu-i oare însuși cavalerul D’Artagnan,
ce-așteaptă mușchetarii lui Dumas impacient?

Pas... pas... pas...
Prin junglă, prin savană, prin pampas:
cow-boy, iscoadă sau brigand, am înnoptat la focuri de popas
– Alăturea de oameni și de cai –,
cu Winetu, Halef, Old Shaterhand, s-ascult vrăjit povestea lui Karl May.
Șopteau în iarbă greierii într-una, sub zodiac, la marginea potecii –
...eu rătăceam să-l prind pe Inciu Ciuna ș-apoi fumam cu dânsul pipa păcii.

Pas... pas... pas...
în care spațiu și an,
prin Singapore, Bombay sau Ceylon, am stat cu Aventura la taifas?
Þii minte templul indian cu fildeșul bătut în diamante,
sub verzi îmbrățișări luxuriante, în care-n miez de noapte ne-nchinam?
Sau serile când iarăși rătăceam pe cheiul portului exotic,
ca să străbatem alte mii de mile - ca-n ocularul unui vechi panoptic -
prin Caroline, Celebes, Antile, prin Borneo, Sumatra sau Hawai...
Iar mai târziu, la braț cu Unchiul Sam, noi palpitam divers, în barul din
Broadway?
Ne-am îmbătat cu opium la Calcutta, înfășurați în visuri ca în plasă –
am rătăcit cu prospectorii prin Alaska, ne-am întâlnit în Mahattan
cu Masca
și obosiți, cuminți, ne-am reîntors acasă, ca astăzi iar să reîncepem ruta.

Pas... pas... pas...
– Fără spațiu, fără ceas –
pe sub garduri, pe sub porți, ziduri albe, negre bolți,
prin ceață, prin ploaie, prin beznă, nostalgie, nostalgie...
– Noaptea-i aripă la gleznă: mă adun, visez, mă-mpart...
Spre care aventură cenușie, cu Marius, Raymondo și Jean Bart?