Smulsă din miezul numelui său, Pasărea curgea 
transparentă prin noapte: "Către capăt!, către zvon 
şi apă natală. Numai somnul să locuiască lăuntrul 
acestui cuvânt." —
şi aripile se striveau sub limba lor
înălţătoare oglindindu-se-n pământ, fără să ştii,
ca două mari semne de întrebare:
 icoane îmblânzite în puşcării.

...Şi coliviile fătau
posomorâte zodii şi muzici spurcate cu sânge de cocoş:
"Pasăre din pasăre, zbor zidit în carcere,
din cântec întoarce-te şi varsă pe talgere
moartea lângă facere!"