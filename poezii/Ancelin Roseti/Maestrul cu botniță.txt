Caut paradisul cu lumânarea…, 
şi-o gură cu pasul trândav, 
truditoare în ocnele fericirii, 
mă învaţă limba locurilor izolate, cicatrizându-mi toate speranţele şi repetând nimicul anapoda, în numele meu, până la foşnetul vieţii, până în punctul zero al memoriei voastre, pe unde va trece, spre-ntinsa-i solitudine, însuşi dumnezeu, arzând de pe cadavre toţi solzii şi spălându-vă, în linii mari, hoitul fără de cusur al auzului: 
"Pregătiţi instrumentele ironiei…! —
lăfăiţi-vă în istoria înjghebată 
de propriile voastre inimi !" 

Nu poţi, doamne, ba poţi!… 
Fântânarii tăi şi-au visat fântânile lor luându-şi câmpii şi-au murit de sete prin somn. O sorcovă tristă îşi arcuieşte mirodeniile în ajunul sufletului meu, încredinţându-mă acestui trup cu obloanele trase şi lăsându-mă de izbelişte ca pe o pasăre dezacordată celor mai de seamă navigatori prin măruntaiele visătoare ale omenirii —
Jind, Vrerea Ta, Capriciu, Râvnă…! 

Nu poţi, doamne, ba poţi!… 
Siluete de mare vervă şi somn, 
Flaşnetari în hainele lor 
stau la nuntirea ochiului meu cu lumea, ascultând solemna întocmire a cărnii, o silnică veneţie de lauri şi larve, mereu pe urmele mele, mereu din ocnele tale crescând. 

...Şi maestrul cu botniţă: 
"Leturo mah ep er tinderi mespureda gate" 

Iar ecoul ― dând dezlegarea la peşte: 
"Heji dutir suro, 
Heji mantine suro, 
Kongi suro gibaste, 
Zetrome in leea stape 
Meriva dal pendenteri, 
Detel y fe, 
Detel bina y fe, 
Umo, umo gibaste 
Umo, umo ricledi! 
Leturo dutir suro, Heji mantine suro" — 

şi sunetele cresc dintr-o limbă brodată în dialectica morţii, smulgându-mi canoea potopului din trup…