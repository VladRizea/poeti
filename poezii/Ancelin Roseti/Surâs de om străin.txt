Un zeu vlăguit se narcisea în mine,
iar eu copilăream, copilăream..., 
purtându-mi umbra pe dinăuntru 
și aruncând cenușa cuvintelor în râuri, 
pentru ca lucrurile să nu-și mai găsească 
nici forma, nici numele, nici rostul...

Copilăream și ieșeam din vis pe ușa din dos, 
și-mi treceam inima ca și cum aș fi trecut oceanul, 
reînviind din negura sinelui, 
din pustietățile timide, 
din tot felul de arome și tristeți... 

Copilăream..., iar paznicii melancolici îmi spuneau: 
”Trecătorule, astăzi, și de visat se visează altfel!”
Trăiam pe măsura acelui poem, 
mă hârjoneam în preajma cuvintelor presupuse,
și-ntreaga mea lume după mine își potrivea ceasul.