1.

Tu uită să te naşti din haos...! ― dimineaţa de azi doar aluzie la dimineaţa de mâine este. Înfrigurarea aceluiaşi chip se descifrează în apă, miracolul de pe faţa copilului se citeşte-n cer.
O muzică imprecisă, urmând drumul abatorului, poartă în pântece Marele Adevăr:
"Mă înspăimântă Ologul care ţopăie înaintea Jaguarului ― pe umerii minciunii stă mantia pestriţă a servituţii.”
O! vanitate, grumazul tău lung tremură. Al măgulirii cleşte nu smulge simfonii din pieptul ciocârliei, se înşală.

2.

Tu uită să te naşti din stângăcia pietrei...! ― femeie castă în a cărei inimă inima nimeni nu şi-a deschis-o. 
Câini de lux privesc portretul cerşetorului, 
Ce tristă e pâinea precupeţului în deşert! 
Carnea cenuşie a văduvei apune în somn,
Firi pătimaşe stăpânesc noroiul şi nisipul mişcător, 
Clepsidra îşi cere dreptul la viaţă, 
Profesorul de scrimă se hrăneşte cu măruntaiele bănuielii...

Tu uită..., tu uită să te naşti!