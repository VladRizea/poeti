S-au pus pe dans arhanghelii în ceruri,
E noaptea nopţilor celor mai albe,
Puii de clauni mânuiesc peneluri,
Şi viu e visul, umbrele sunt dalbe.

Ce norduri plâng?, ce au a ne mai spune?
Au căpiat culorile-n tablouri…
Hai s-ascultăm cum timpul îşi depune
Pe tâmpla lumii dalbele ecouri!

Atât a fost, atât avea să fie,
Din lemnul crucii se înalţă zorii,
Dar ce colindători în carnea ta învie
zâmbetul trist al marilor istorii?

Hai să visăm şi ce va fi să fie
Ne-or spune-n cânturi dalbe urătorii!