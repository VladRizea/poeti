II
O voce îngheţată se înalţă ca un imn peste imperiul mâlului:
"Unii sunt mai buni decât alţii, mai nemulţumiţi decât alţii, mai neaşteptaţi decât alţii. În voi se cioplesc toate statuile omenirii; setea de adevăr vă flutură batista a despărţire ― veţi suferi când trucurile voastre vor fi lovite în moalele capului de alte trucuri. Din haos şi beţie vă trageţi seva, suferinţa e măduva ciolanelor voastre (păstraţi-vă nesătulă vederea răscolitoare de pustiul primăverilor rămase pe drumuri), singurătatea vă strepezeşte dinţii, speranţa şi desertul condamnaţilor la moarte rătăcesc pe mesele voastre.
Un înger cu pielea tatuată vă învaţă legea, smulgându-vă sarea din lacrimi: 
Între sânii femeilor voastre 
sunt îngropate 
războiul şi pacea, 
plăcerea şi dezgustul, 
locul de aşteptat un altul."
«În faţa morţii nebunul trebuie făcut să râdă, altfel nu are nimic de pierdut» ― tocmai citeam într-un tratat despre modul de a te strecura prin viaţă, în vreme ce o secure se învârtea în jurul meu melodios.