Suflet înfiorat, te mai confund şi astăzi cu trupul unei femei, mai înalt şi mai nobil,
jumătate văzduh,
jumătate iubire,
plimbându-te; nesigure păsări îţi încrustează în frunte ultimul tratat de reverenţă ― totul va pieri îndeajuns de subtil: solemnitatea şi muzica împietrită în durere, vuietul centaurului rostogolindu-mă.
 O lume de pulbere se străduieşte să găsească al nostru concert limpede şi neatârnat ― înşelaţii devin înţelepţi.
 Suflet înfiorat, am văzut atleţii înveşmântaţi în lumină şi carnea ce ardea pe altare, am simţit dogoarea apei pironite în căuşul mâinii, şi-am dispărut fără urmă...
 Ca o pasăre nemaipierind pe limba ei,
te regăsesc aşa cum nu te-am cunoscut încă, suflet al meu, bătrână servitoare...