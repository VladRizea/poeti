Spre alte lumi și spre alte vise-alerg..., 
să le deschid solemnitățile, 
să le împart destinele…, vina…, scrisorile de recomandare…, 
să comit delicte romantice…

Iată, deja a început hârjoana cu focul și ordaliile…,
iar eu îmi țin în lesă inima 
și încă mai aduc în discuție femeile tandre și zorii spumoși.

Sigur că da!, cobor adânc în cuvinte,
dau nume noi lucrurilor ițite din luturi sacre
și din lemn domnesc, 
iar apoi îmi lipesc urechea de inima lumii
să-i pot simţi pulsul, 
să-i pot trăi visul ― 
până când se face târziu în cuvinte, 
până se risipește jalea din clopote,
până când îmi curge tot somnul omenirii prin vene…