COMETEI ANONSATE PENTRU 13 IUNIE    


Cometa cu lungi coade, însa cu scurtă minte,
De ce vrei să arzi globul ce noi îl locuim?
El, drept, mult nu plăteşte, dar tot avem cuvinte
Viața-i păcătoasă cîtva să prelungim.

De ne vei arde-acuma, să ştii că or sa născa
În locu-ne ființe mai rele decît noi,
Ce-n grab or să-ntărîte mînia ta stelească,
Prin fapte mai cumplite, prin crime şi razboi.

Ce! ai uitat tu oare potopul d-altădată,
La care, cum s-aude, destul ai conlucrat,
Atunci când tata Noe în luntrea-i deşălată
Plutea pe universul subt unde înecat?

Ei bine! omenirea ce moşteni pământul,
Ființe, lighioane, ce-n urmă s-au ivit,
Întrec ele p-acelea ce s-au găsit mormântul
În marea adâncime şi monştri au nutrit?

Cîmpiile de astăzi sunt ele mai mânoase
Decât cele antice? măgării mai deştepți?
Broasca mai muzicantă în balțile stufoase?
Tigrii mai cu blândețe, şi oamenii mai drepți?

Nu, nu! băga de seamă să nu faci o greşeală,
De care mai în urma amar să te căieşti;
Ba înca să dai, poate, o aspra socoteală
Preabunului părinte al rasei omeneşti.

Căci noi avem de lucru în Țara Româneasc;
Legi vechi şi ruginite avem să le-nnoim,
Regulamentul multe are să pătimească,
De ne-or lăsa în pace aşa precum dorim.

De eşti tu executor înaltelor decrete,
Mai dă-ne un mic termen de zece mii de ani,
Să ne-ndreptam purtarea, să ne spălam de pete,
Să nu cădem în iaduri pe gheare de satani.

Atuncea, dacă globul n-o merita viața,
Poți să-l prăjeşti în voie-ți, eu nu mă-mprotivesc,
Dar azi, topeşte numai a inimilor gheață,
Şi arde astrologii ce lumea îngrozesc.

Adăugată de către-Radu Dan Alexandru