URSUL ŞI LUPUL    

Împărătia dobitocească,
Ca şi a noastră cea omenească,
Statornicie vecinică n-are:
Toate supuse sunt la schimbare!

Din mână-n mână sceptrul se plimbă.
Cel de ieri mare astăzi e mic;
Leu pe urs bate, urs pe leu schimbă,
Dintr-o întîmplare prea de nimic.

De curând ursu pe leu schimbase,
Şi pe domnescul tron înălțat,
Cîrma în labe tare-o luase,
Şi cu verzi tufe stă-ncoronat.

Dator eu însă sunt a vă spune
Ca ursu-acela, măcar ca urs,
Dar simțimente avea preabune:
D-al obştei bine era pătruns.

Fiarele toate-ndată ce-aflară
Că le-a dat cerul un stăpân nuou,
Să se închine lui, alergară,
Una c-o vacă, alta c-un bou.

Lupul în urmă spre tron se duce,
Şi după vechiul bun obicei
Măriii-sale plocon îi duce,
Şi înainte-i pune doi miei.

Într-o frumoasă precuvîntare,
Îi dovedeşte c-ar fi având
Nişte hrisoave arătătoare
Ce-au făcut urşii, zău nu ştiu când.

C-aste hrisoave, pe piei de oaie
Scrise cu apa, spun lămurit
Cum au mers urşii la o bătaie,
Şi câte mure ei au jertfit.

Cu plecăciune apoi i-arăta
Cum că din suflet s-a bucurat
De întâmplarea cea minunatală,
De-ncoronare când a aflat,

Cum ca doreşte supus să-i fie,
Ca totdauna el l-a iubit,
Că pentru dânsul vieți o mie
Să le jertfească e mulțumit.

Asfel de vorbe se zic în lume,
Însă drept forma se socotesc;
Căci fieşcine le ia de glume,
Care se uită cât se vorbesc.

Dar ursul crede, se amăgeşte,
În slujbe pune neamul lupesc:
Cum ca prieteni are, gândeşte,
Care persoana lui o slăvesc.

După o vreme leul se scoală,
Tocmai când urşii mort îl credea,
După o mare şi lungă boală,
Vine să-şi ceară tronul ce-avea.

Locuitorii se îngroziră;
Veste se duse pân’ la palat;
Lupii îndată la lei fugiră;
P-al lor prieten toți l-au lasat.

Taurii numai, ce niciodată
A-i fi prieteni nu s-au jurat,
Peste cinci sute veniră-ndată,
Pe crai şi țara ei au scăpat.

Prea cu lesnire omul se-nşală!
Dar foarte mare face greşală
Cine la vorbe da crezământ.
Faptele numai ne dovedeşte
Fieştecine cât prețuieşte,
D-avem prieteni şi care sunt.

Adăugată de către-Radu Dan Alexandru