Se povesteşte cum că odată
Un dervis pustnic, om cuvios,
S-amorezase, vazând o fată
Cu trup subțire, cu chip frumos.
Dintr-una-ntr-alta vorba aduse
Si în stil neted patima-şi spuse,
Zicând: „Asculta, eu te iubesc,
Şi pentru tine mult patimesc”.
Stilul acesta, adevărat,
Nu mi se pare prea minunat;
Dar pentru-un pustnic trăit departe
De ale lumii valuri deşarte,
Putem să zicem că nu e prost.
Fata raspunse: „Poate-aş fi fost
Destul de bună ca să te crez,
Dar aste haine bisericeşti
Nici n-au a face cu ce-mi vorbeşti;
Ş-apoi de barba mă-nfiorez”.
Pustnicul nostru pe loc se duse,
Îşi rase barba, se pieptăna,
Nemteste bine se îmbracă,
Ş-o pălărie în cap îşi puse.
Veni la fata: „Cum ți se pare?
O-ntrebă. Spune-mi, mai te-ndoieşti?
Vezi ce putere amorul are?
Mi-am lasat legea; alt mai voieşti?”
­„Nu voi nimica, atunci ea zise;
Credincios mie cum o să-mi fii,
Când jurăminte în ceruri scrise
Şi a ta lege nu poti s-o ții?”

Fata avea dreptate de nu vrea să-l asculte.
Cine-a facut o crimă poate face mai multe.