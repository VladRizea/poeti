CALUL VÂNDUT şI DIAMANTUL CUMPĂRAT 


Plin de bucurie mare,
Oarecine îmi spunea
C-a vândut din întâmplare
Şi cu un preț de mirare
Un cal prost ce el avea:
“Căci bietul cumpărător,
Zicea el, s-a înselat
Şi puțin cunoscător
Orice i-am cerut mi-a dat.”
La acestea ce să-i zic?
Atunci n-am răspuns nimic:
Dar peste puține zile îl văz, însă furios,
Şi-mi striga: “Nu ştii, frate, un mişel, un ticălos,
Ce semană om de treabă, fără milă m-a-nşelat.
Mi-a vândut o sticlă proastă drept un diamant curat;
Cum ți se pare aceasta?­"“Zău, aşa cum mi-a părut
Întâmplarea de deunăzi cu calul ce ai vândut.”

Strigam şi protestam tare
Când nedreptatea cercam,
Dar mulți urmam la-ntâmplare
Fapta ce o defăimam.

Adăugată de către-Radu Dan Alexandru