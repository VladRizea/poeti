În noaptea de lună-argintată,
Pe pleoape când somnul se lasă,
În vis îmi clădesc câte-o casă
Ce toată e-n roze-mbrăcată. 
De zgomot și oameni retrasă,
Locaș ca din basme s-arată,
În noaptea de lună-argintată,
Pe pleoape când somnul se lasă. 
Vreo sarcină-asupra-i n-apasă:
De-ai mei creditori e-apărată,
Parfumul de roze ce-mbătă
Extazul în suflet îmi lasă
În noaptea de lună-argintată.