Lui Alexandru Bogdan-Piteşti 

Domnea în Roma August, - era sub cer de mai, - 
Îmi cântă-n suflet anul, - zvoniseră dezastre, 
Dar Tibrul printre dealuri curgea ca printr-un rai, 
Şi vii, în ochii sclavei, zării cicori albastre. 

Vorbi în al meu sânge al patimilor grai, 
Eram atletul plastic întors abia din castre, 
Ș-am pus, sub piept zdrobind-o, când lung o sărutai, 
Jăraticul de buze pe florile din astre. 

Grădina în odihnă zăcea-ntre ziduri albe 
Ninseseră din piersici suave flori roz-albe - 
Au curs de-atunci noiane de veacuri păgâneşti - 

Uitată mi-este groapa sub flori şi sub parfume, 
Dar tot mi-aduc aminte - fu Cretus al meu nume, 
Şi-n for purtam tunică cu ciucuri elinesti.