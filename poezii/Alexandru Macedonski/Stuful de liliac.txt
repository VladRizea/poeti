Era o zi senină ca fruntea de fecioară
Ce e neturburată de-ai patimilor nori,
O zi în care șoapte de îngeri se coboară
Și vin pe-o adiere să cânte printre flori. 
Subțiri ca o dantelă urcau mereu din apă
Clădiri de nori fantastici ocoale dând pe lac,
Și prins de-o rece stâncă pe care vântu-o săpa,
Gemea mușcat de vânturi un stuf de liliac. 
Plăpândele lui ramuri abia înmugurite,
Văitându-se pe soarta ce-acolo le-a sădit,
Nainte de-a-și da rodul mureau învinețite
Când ea veni să seadă sub stuful oropsit. 
Atunci acele ramuri deodată înfloriră
S-o ploaie azurie vărsară peste noi
O! Doamne, acele clipe ce repede pieriră
Uscat e liliacul și nu mai suntem doi.