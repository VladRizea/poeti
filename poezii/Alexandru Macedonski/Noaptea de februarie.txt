Mi s-a părut întotdeauna un ce scârbos și crud
Că după-o noapte de orgie, pe buze încă de vin ud
Să te coborî în acea ocna la care s-află condamnate
Nenorocitele ființe ce se numesc: prostituate.
Mi s-a părut întotdeauna că este-o crudă profanare
Să uiți că mumă ți-e femeia și că în pântec te-a purtat,
Nepăsător să pui pe buze o fioroasă sărutare
Precum se pune un stigmat.
Și câtă osebire este între amor și infamie,
Între cădere și cădere, sau sărutări, și sărutări
De-o parte, tainică plăcere ce se-nfășoară-n poezie,
De altă, bestialitatea unei reci înflăcărări.
O! și cât am plâns pe soarta bietelor nenorocite
Care nu pot ca să aibă nici voință de-un minut,
Cu blestemele pe buze de-alte buze-năbușite,
Cu palpite pentru-oricine — cunoscut — necunoscut;
Seara este-o îngrozire pentru unele din ele,
Nededate încă bine cu mârșavul povârniș;
Altele, mai decăzute, mai deprinse, sau mai rele,
Râd de cele care-au lacrimi sub al genelor umbriș
Lacrimi? Nu mai știu să plângă de o vreme-ndelungată
Lacrimi? Au vărsat destule ele, care nu mai plâng
Lacrimile nu dau pâine, și nici jimbla cea uscată
Nu se cumpără cu ele, dacă pică sau se strâng.
A! Civilizare! Secol de progres și industrie,
Ai mașini de aburi duse, și cu trăsnetul te joci,
Secol plin de prevedere, secol de filantropie,

Tu ai întrecut desigur ale Romei vechi epoci,
Împărat atotputernic, pe uscat ca și pe valuri,
Îți îndeplinești menirea și nu am de zis nimic,
Dai femeilor calvaruri și poeților spitaluri,
Secol de filantropie, cine zice că ești mic?

II
Viscolea cumplit afară și era o noapte sumbră,
Se ghiceau, plutind prin colțuri, bestiale năzuinți,
S-arătând ale lui clape, un clavir zâmbea din umbră
Că o tânăra femeie ce-și arată albii dinți.
Scaune și canapele având droturi sfărâmate
Prin zgâita lor demască de un verde spălăcit,
Dau afară-n somaldoace, dintre pânteci scufundate,
Caltul obosit de slujba unui loc neodihnit.
În pereți, vreo două cadre de femei în pielea goală,
Ca în piepturi să deștepte a dorințelor răscoală,
Iar pe scaune, trântite, câteva cadavre vii,
Mute între ele, însă, vorbărețe dacă vii
Ele toate poartă-n față ca pecetie cumplită
Sufleteasca prăvălire pentru veci întipărită
O femeie mai bătrână le dezmiardă părintește —
Lina este deocamdată mai frumoasă, — ș-o iubește
Deocamdată, dintre toate, într-un chip deosebit
Însă nu disprețuiește nici pe Mimi — o nebună
Ce știind ca să-ndrăgească, de nimica nu e bună
Nici pe Liza, nici pe Mită, nici pe Ana — unguroaica
Care poartă sânge roșu sub o piele de nemțoaică.
Toate fetele sunt bune, și a cărnii exploatare
Să-nzecească capitalul într-un singur an e-n stare.

III
Zoe — față mai brunetă — la fereastră alergase
Ea, pesemne, c-auzise sunetul de clopoței,
Căci o sanie în curte pe zăpadă-alunecase,
Și intrară în odaie câțiva tineri derbedei:
Erau patru — între care, un vlăjgan scăpat de școală,
Care încă nu-nsemnase pe a vieții sale coală
Cu condeiul voluptății vorba magică „Amor“.
Mai frumos ca sfântul Gheorghe, își da aere viteje
Ele — repede ghicindu-l, se-ncercau să-l prindă-n mreje,
El, roșind ca o cireașă, se făcea-ntreprinzator,
Și cu vinul ce băuse, ca turtit să fie bine,
Și cu ochii mari și negri ce cătau în ochii lui,
Îi părea cum că odaia se-nvârtește, și, în fine,
Lesne poți să mergi la vale, dar cu greu la deal te sui.
Unul câte unul, dânșii, câte patru, dispar ura
În odăile de-alături cufundate-n umbră sură,
Far-a număra cadavrul ce-l avea fiștecare
Ca mecanic să palpite sub a buzei sărutare.
Câte patru, și sunt tineri! Câte patru, și din ei
Ce-și prostituie junețea la pierdutele femei,
Cangrenându-și corp și suflet cu o minte neînțeleaptă,
Se va naște viitorul, și posteritatea dreaptă.

IV
Dar din trei, uitate-n jeturi, cea mai tânăra-ador mise,
Însă somnu-nseninase chipul veșted și-ncruntat,
Scuturând pe albă frunte umbra jalnicelor vise,
Când copilul dinăuntru ieși palid, dar bărbat
O mândrie triumfală corona frumoasa-i față,
Și din ochii lui în cearcăn care veseli dau ocol,

S-ar fi zis, de orișicine, preursirea că-l răsfață
Și că este dintre-aceia care-ajung la Capitol,
Că degrabă câștigat-a vreo victorie-nsemnată,
Că de groaza lui dușmanii au dosit-o ca mișei
Nu! Victoria cea mare, bătălia câștigată
Nu este decât podoabă tinereții, dezbrăcată
Pe un cor p ce i se da-se pe-o monedă de cinci lei.
Mai veni puțin la urmă un bătrân uitat de vreme,
Rămășiță lui de zile că să-și dea mai iute-n jaf
Pătrundea, voios și sprinten, fără s-aibă a se teme,
Căci izbândă bărbăției și-o găsise într-un praf.
Mai veni și o ființă cu privirile în ceață,
Ce întră, precum se întră în oricare cafenea,
Ca să-ți iei cu nepăsare lingurița de dulceață
Și să pleci trântind în tavă gologanii pentru ea.
Mai veniră — nesfârșită ar putea ca să ajungă
Lista celor care întră, lista celor care ies
Primăvară, ziua crește, însă noaptea e tot lungă
Pentru carnea ce se vinde palpitând sub interes.
O! și cugetând că, poate, înjositele ființe,
Dacă n-ar fi fost în lipsa ticălosului metal,
Ar fi mame, coronate cu speranțe și credințe,
Iar nu frunze tăvălite într-al uliței canal.
O! și cugetând că, poate, dacă-ar fi avut în lume
Inimi pline de iubire să le țină loc de mume,
Sprijinul vreunui frate, care vine când îl chemi,
Sau mângâietoarea voce a prieteniei sfinte,
Cu povețile-nțelepte din risipa-i de cuvinte,
Spuneți-mi, e cu putință să te-oprești să nu blestemi?



V
Lumânările scăzute șovăiau — și prin odaie
Focul ce murea în sobă c-o albastră vălvătaie
Flutură, trecând pe chipul unei searbăde femei.
Singură mai rămăsese dintre celelalte toate
Însă, din minut în altul, rândul o să-i vie poate —
Și va trebui, atuncea, ca să-și facă rândul ei.
Încă-n floarea vieții sale, ea ce este mai trecută,
Este însă osândită ca să fie mai pierdută,
Să se plece, mai supusă, la un semn — la un cuvânt
O țineau de milă, poate, sub acel coperământ,
Și când aspra sărăcie zilnic se însărcinează,
Pe tăblițele pierzării să înscrie nume noi,
Milă, într-o dimineață, te căiește, și oftează,
Dar te ia frumos de mână, și te-aruncă în noroi.
Ea știa prea bine aceasta, și supusă la poruncă
Își urma osânda vieții într-a viciului muncă,
Iar Frineie, despletită, își făcea un piedestal
Dintr-a corpului osândă, dintr-a vorbei degradare,
Și din tot ce îngrozește, și din tot ce e în stare
Ca să smulgă trandafirii dintr-un suflet virginal,
Sau să facă să tresară patimile-n amorțire
Dintr-un suflet peste care, ca un vânt de pustiire,
A trecut desfrâul rece cu instinctu-i bestial.
Însăși fetele pieirei o priveau cu îngrozire,
Sau cu scârbă, de la dânsa, întorceau a lor privire,
Nevorbindu-i timp de ore, și de zile, și de luni;
Ea-nfrunta cu nepăsare revoltatele furtuni
Trăsnetul putea să cadă, c-ar fi ras și-atuncea încă
Inima i se schimbase în prăpastie adâncă,

Pe-ale cărei margini triste nu mai crește iarbă chiar.
Și din care nu reurcă nici răsunetul afar’.
Unde se gândește, însă, stând în jețul ei trântită?
Fața ei odată mută e acuma-nsuflețită
Iat-o Pare că vorbește făr-a zice un cuvânt
Pare c-o-nfășoară vălul unei creșteri îngrijite
Pare-a nu mai fi femeia cu simțirile tâmpite
Și c-a tresărit cenușă într-al inimii mormânt.
Care vis o nălucește? Care înger o insuflă?
Iat-o Se ridică, umblă — pe când vântul care suflă
Bate-n geamuri, bate tare, și le zguduie cumplit
Fâlfâiesc în candelabre lumânările deodată
Însă ea se îndreptează, palpitând transfigurată,
Spre clavirul ce-i zâmbește printre fildeșu-nvechit.
Degetele-i deșirate calcă clapele sonore
Armonia se deșteaptă, lenevoasă, la-nceput,
Visătoare că fecioara cugetând în timp de ore,
La bărbatul ce iubește fără ca să-l fi văzut.
E melancolia dulce dintr-o tainică-adiere
E murmurul plin de șoapte al pârâului duios
E o voce ce șoptește, ca să-și uite de durere,
Un refren din câte-un cântec simplu și copilăros.
Însă, fiecare notă, e o perlă care scapă
De sub degetele albe ce alunecă pe clapă
Ca să meargă să se spargă cu un sunet cristalin
E o melodie sfântă de pe-o harpă inspirată,
Este dulcea sărutare de pe buza adorată,
Este-a îngerilor voce dintr-un cer de soare plin.
Și cu cât clavirul varsă note mai armonioase,
Cu atâta se fixează ochii ei deschiși și mari
Într-o ceață, pe sub care vede zilele-i frumoase



Strecurându-se întocmai ca fantasme legendari
Vede casa-i părintească și cu streșinile-i late
Pe sub care se agață cuiburile dărâmate
Rândunelele pe-alături dau ocoale neîncetat;
Mumă-să-n pridvorul verde o privește cum se joacă,
Fetele vin la fântână, pe când popa-n toacă, toacă
La biserica din sat.
Soarele pe după dealuri cu încetul se ascunde
Și aruncă o privire poleită peste unde,
Roata morii se-nvârtește, vântul suflă prin zăvoi,
Tur mele de la pășune trec mugind în jos pe vale
Clopoțeii de la capre zăngănesc voios în cale
Scumpa ei copilărie se rentoarce înapoi.
Însă scena se preschimbă, pe când râuri de-armonie
Se revarsă în cascade de sub degetele ei,
Și pe coardele sonore trece-ntreaga ei junie,
Trece prima ei iubire, primul vis de poezie,
Care face să vorbească inima unei femei.
Dreaptă ca o somnambulă, ea lovește-automatic
Fildeșul sau abanosul învechitului clavir,
Pe când ochii ei în zare urmăresc un chip simpatic
Rentregind cu-ncet conturul unui dulce suvenir.
Vântul scutură fereastra! — Ea nu vede, nici n-aude!
Focul moare trist în sobă, lumânările pălesc
Ea tresare — ea renaște — geme cu accente crude,
Căci și clapele au limba, căci și clapele vorbesc.
E pierdut, pierdut trecutul! E pierdută fericirea
În prezent, nici chiar nădejdea, viață moartă, și-njosirea
În trecut, era iubire, erau raze, era trai
În prezent, ticăloșia; în trecut, un vis de mai.

VI
Începuse, făr’ să știe, pe divinul Trovatore,
Opera care vorbește cu poeții-n orice ore,
Și pierdută-n reverie, ajunsese-n acea parte
Când durerea-n Mizerere printre inimi se împarte
Și când Verdi împrumută note de privighetori
Ca să zboare, dus de ele, pân-la cei nemuritori.
Ochii ei pierdeau cu-ncetul fixitatea lor grozavă,
Și pătrunsă de-o simțire dureroasă, dar suavă,
Degetele-i descărnate de abia mai izbutesc
Din clavir să redeștepte cântecul dumnezeiesc
Mizerere! Mizerere! Dânsa-n lacrimi izbucnise
Pe octavele-amuțite mâinile-i încremenise
Ea uitase ce e plânsul de sunt ani îndelungați
Armonie! Limba sfântă, care este-a ta putere
Dacă faci să curgă lacrimi ca o dulce mângâiere
Chiar din ochii ce de ele se arată mai secați?
Care este-a ta putere, tu ce-nsuflețești îndată
Chiar cadavrul unei inimi într-un piept înmormântată,
Și aci ne faci să plângem și aci, ca să zâmbim?
Nu ești tu vreo voce dulce de prin ceruri exilată
Dacă tu ne faci cu ele ca prin farmec să vorbim?
Armonie! Limba sfântă, limba plină de simțire,
Tu dai cântecului aripi și-l înalți de la pământ
Între suflete și ceruri ești trăsura de unire,
Și când nu mai cânți în suflet, omul întră în mormânt.
Ea plângea Era scăpată Dar, c-o grea scârțâietură,
Ușa se deschise-atuncea, și-njurând de dumnezei,
Un băcan cu ceafă groasă, mirosind a băutură,
Puse-o lungă sărutare pe-ofilita ei figură
Toți ne-avem destinu-n lume El pe-al sau, și ea pe-al ei.