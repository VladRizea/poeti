(Armonie imitativă)
Tip — trâmbițe. Țepeni pe cai, cavalerii
Rarira-ale rânduri. Redeșteptat-a
Titanica frunte a munților antici
Sunetul repede. — Tobe bat; — tabăra
Arboră flamure splendide! — Soarele
Póleie armele-armatelor. — Zgomotul
Urcă, semnalul de luptă, lovitura
Tunului dându-l. — Pe loc fac foc flintele;
Tropot escadroanele și se amestecă. —
Gloanțele ciuruie-n piepturi și sabia
Șuieră. — Piepturi de piepturi se sfărâmă,
Coifuri de coifuri se țandără. — Inima
Bate pe inimă, și-mbrățișările
Nu se dezlănțuie până ce sufletul
Zboară printr-însele. — Stânga vrăjmașilor
Fuge-n dezordine. — Steagul pe Grivița
Fâlfâie. — Tunetul tunului duduie
Bun drum, obuzelor! Drum bun victoriei! 
Tunetu-obuzelor este: Renașterea!