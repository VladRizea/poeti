Închis într-o chilie sub bolți mai depărtate,
Cu urletele sale lăsate-n libertate,
Zăcea frumosul tânăr de optsprezece ani;


Părea un cal sălbatic cu nările umflate
Ce știe că-ntre oameni se află-ntre dușmani! 
Din cap până-n picioare făcut pentru iubire,
În ochi purta un trăsnet cu palidă lucire
Părea tot într-o vreme un înger ș-un demon
Sub gălbenele-i tâmple pur ta un Lord Byron! 
Sprâncenele-i arcate urcau sub a lui frunte
Ca tinere lăstare sub umbra unui munte,
Și părul, în inele căzându-i pe grumaz,
Punea negreți albastre pe straniul obraz! 
În cap purta cu apă un coif de gumelastic
Pe buze-avea un zâmbet când dulce, când sarcastic,
Privindu-ne cu ochii prăpastiei din el! —
Abia puteau să-l ție doi oameni deodată,
Iar chipul, ca o noapte de trăsnet luminată,
Brăzdat era de plugul delirului de-oțel!