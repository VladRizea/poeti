Iubesc frumoasa Tinerețe,
Cu anii săi de flori,
Cu zâmbete pe a sa față,
Cu ochi scânteietori;
Îmi place fruntea-i coronată
De poezii ș-amor,

De dulci iluzii care iute
Se nasc și iute mor. 
Cortegiul său e din speranțe,
Din vecinice izbânzi,
Și pulbere de aur poartă
Pe aripe plăpânzi. 
Adesea e cutezătoare
Întocmai ca Icar,
Și pân’ la soare se înalță
În zboru-i temerar! 
În totul e însuflețită
De-al geniului foc,
Și egoismul nu găsește
În sufletul său loc! 
Pe-oriunde trece, răspândește,
Ca foi de trandafiri,
Cu mâinile-i îmbelșugate,
Idei și dulci simțiri! 
Să-i zică orișicum, bătrânii
Pătrunși de reci fiori,
Ce dragă este tinerețea
Cu anii săi de flori!