Uimit când stau cu ochii țintă
Ș-un vis fantastic urmăresc,
Se schimbă lumea ca prin farmec
S-o văd așa cum o doresc! 
Ce zile de-aur, ce lumină
În al concepției secret! 
Visează, suflete,-nainte —
Cât vei visa voi fi poet. 
Iubirea peste tot se-ntinde,
Frăția predomnește-n tot,

Ciupercile înveninate
La soare capu nu-l mai scot. 
Oricare suflet e grădina
Ș-orice grădină e buchet
Ah! bate, inimă,-nainte,
Cât vei bătea, voi fi poet. 
Prietenia reînviază,
Rudenii nu mai sunt deloc. 
Și nu mai e nici defăimare,
Nici persecuții, nici noroc. 
Cad legi și camere și tronuri
Sub al mulțimilor decret. 
Profetizează, al meu suflet
Profetul singur e poet!