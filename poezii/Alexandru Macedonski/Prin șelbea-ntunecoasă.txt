Îmi place, către seară, prin șelbea-ntunecoasă,
Să șed lângă un arbor, să cânt și să privesc! 
S-ascult a filomelei cântare-armonioasă,
Ș-a celorlalte paseri concertul îngeresc! 
S-aud murmurul dulce al apei cristaline,
Ce printre flori și iarbă se scurge-ncetișor;
Să văd razele lunii plăcute, s-argentine,
Venind să se reflecte în micul râușor;
Să-mi văd deasupra frunții plutind strălucitoare
A stelelor lumine, ici-colo peste cer,
Și-n juru-mi umbra nopții așa de-ncântătoare,
Ce-n lume răspândește tăcere și mister. 
Atuncea cât îmi place să-mi uit d-această viață! 
Chiar rătăcind prin selbe să-mi uit că eu respir! 
Iar numai câteodată din creieri-mi pe față
Să se reflecte încă vrun dulce suvenir! 
Și astfel să trec noaptea prin șelbea-ntunecoasă,
Nutrindu-mă cu aerul îmbălsămit de flori,
Să-mi uit prezenta viața, atât de dureroasă,
Căci eu o voi relua-o în revărsat de zori!