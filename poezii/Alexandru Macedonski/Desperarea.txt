Atâtea chinuri mă tot apasă, 
Curând ca floarea voi veşteji!
Şi spun la oameni, dar ce le pasă
Dac-a mea viaţă se va fini?
Nici consolare nu am în lume, 
Chiar râd mulţime de cântul meu.
Stinge-te, viaţă, stinge-te, nume!
Suflete, zboară la Dumnezeu!
Crezui odată c-a mea durere
Ea se va stinge, dar eu mă sting!
Căci nu am voie, şi n-am putere
Moartea ce vine ca să o resping.
O consolare de l-astă lume
Nu aflai încă la chinul meu.
Stinge-te, viaţă, stinge-te, nume, 
Suflete, zboară la Dumnezeu!
În van vegheat-am fără-ncetare, 
Scriind în versuri dulci lecţiuni.
Lumea-şi râse d-a mea cântare, 
Râse d-a mele lamentaţiuni!
Şi vai! nu este streină lume:
Patria-mi râse de chinul meu, 
Stinge-te, viaţă, stinge-te, nume, 
Suflete, zboară la Dumnezeu!
Al meu părinte servit-a însă, 
Servit-a ţara unde născu;
Putu să strângă, dar el nu strânse!
În sărăcie el petrecu!
Oh! şi ce moarte îl luă din lume!...
Dar râdeti toţi de cântul meu.
Stinge-te, viaţă, stinge-te, nume, 
Suflete, zboară la Dumnezeu!
Văduvi avute, recompensate, 
În aste timpuri sunt nencetat, 
Cele sărace sunt delăsate...
Omul virtuţii e insultat!
Aşa ajunge a noastră lume...
Plânsul opreşte cântecul meu.
Stinge-te, viaţă, stinge-te, nume, 
Suflete, zboară la Dumnezeu!