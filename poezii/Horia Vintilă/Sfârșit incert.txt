Sunt beat sau mort, nu ştiu. 

Calc în mine ca într-un sicriu. 
Mă-mprăştii cu sufletul pe uliţi, 
Din bălţi culeg cu ochii suliţi, 
Plâng în vârful toamnei şi trec 
Prin frunze ca printr-un înec. 
Plouă cu aşchii aspre de nor, 
Obrajii şi ochii mă dor, 
Şi n-am îndrăzneala să mor, 
Pentru că sunt mort sau beat. 
Pluteşte în aer ceva necurat; 
Poate am ieşit din mine şi mă-spăimânt, 
Umflat de ape, legănat de vânt, 
Ca într-o oglindă pe care n-o ştiu, 
Mă văd şi mă sperii şi fug în sicriu.