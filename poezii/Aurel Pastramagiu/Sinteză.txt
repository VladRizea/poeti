Târziu şi timpuriu stau faţă-n faţă,
Lumină şi-ntuneric se privesc,
Firesc e Nepătrunsul Nefiresc,
În neschimbata curgere de viaţă.

În preafinit nemărginita zare
Acorduri largi tăcerile ascund;
Ascult atent la tonul lor profund
Şi creşte-n mine aspră întrebare.

Un deget, doar un deget pus pe rană
Nedumerirea o transformă-n crez...
Ce vis mai alb mai pot să-mi luminez,
Când Necuprinsul L-am cuprins sub geană?

Târziu şi timpuriu stau faţă-n faţă,
Lumină şi-ntuneric se privesc,
Firesc e Nepătrunsul Nefiresc,
În neschimbata curgere de viaţă.