Se ciocnesc nebuloase, 
Sisteme solare, stelare. 
Aştri se sting şi devin materie moartă 
Ori învie apoi ca o Supernova. 
Atomii murmură, 
Sferele cântă, 
Şi miliardele de ani-lumină trec, 
Ori vin, cine mai ştie! 
Undeva pe-o aşchie, 
Mărginit în nemărginire, 
Stă omul, la Capul Bunei Speranţe. 
Numără stelele fără număr, 
Măsoară depărtările fără capăt, 
Şi fuge cu cugetul 
Când înainte, când înapoi, 
Clădind adevăr efemer şi marele vis 
Pe şi mai mari incertitudini. 
Visul este însă departe 
Ca stelele roşii uriaşe 
Care sunt de-o sută de mii de ori 
Mai puternice ca soarele nostru 
În lumină şi căldură. 
Libertatea e o stea roşie. 
Omul o priveşte visător prin telescop.