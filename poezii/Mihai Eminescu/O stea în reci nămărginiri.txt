O stea în reci nămărginiri
Au răsărit departe
Şi, tremurând, parcă s-a stins
Parc-a apus de moarte.

Oricâtă vreme au trecut
De-atunci şi pân-acum,
Oricât viaţa s-a făcut
Pustie, fără drum,

[Ori] câte zile-am risipit,
De n-au rămas pe sfert,
O inimă care-a iubit
[Mai speră] in desert.

O inimă care-a iubit
Deapururi are glas
Şi dacă toate au pierit,
Durerea i-au rămas.

Şi cum nimic nu stă pe loc,
Ci merg precum au mers,
O umbră-a stinsului noroc
Rămâne-n univers.