Norul ţipă, marea latră,
Pleoscăind de stânci în veci, 
Şi scheletele de piatră,
În natura cea maratră,
Stau bătrâne, slabe, seci.	

În castelul trist şi mare,
Ce se nalţă rece, sur, 
Cu fantasticul lui mur,
Printre stânci cu poala 'n mare
Şi cu fruntea-n cer de-azur;	

În castel izbind de nouri,
Stă-n fereastra ca un arc,
Într-a mării lungi ecouri,
Faţa-n văl de gând şi nouri 
Al seraphilor monarc.	

Un monarc cu faţa pală
Şi cu păr de-un aur blând,
Iar în ochiu-i, rătăcind, 
Vezi lumina matinală 
Stele-albastre strălucind.	

Cine-i îngerul pe maluri, 
Ce visează în castel, 
Când al mărei vis rebel 
Sfarmă lumile-i de valuri 
De pământul eternel?	

Cine-i palida minune, 
Ce priveşte parcă-n veci 
Printre stânci de pietre seci,
Cum se scutură de spume
Ale mărei unde reci?

©Mihail Eminovici(Eminescu)