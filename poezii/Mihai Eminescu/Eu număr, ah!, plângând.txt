Eu număr, ah!, plângând:
Al nopții miez sună ­
Al despărțirii ceas
       Adânc vibră.

Adio! scump-acum.
Al lunii disc senin
Din crengi de arbori mari
       S-arată plin.

Abia din braț te las ­
De trist abia mă duc,
Nainte-mi vecinic treci
       Un blând năluc.

Și zi și noapte treci ­
La tine-n veci gândesc,
Copil frumos și blond,
       Ce mult iubesc!

Auzi: din codri cum
Izvoare prund răstorn
Și melancolic blând
       Un glas de corn.


©Mihail Eminovici(Eminescu)