În ochii altor oameni tu ești o carne vie,
O netedă-arătare, un animal gentil.
Ei doresc mâna-ti albă pe frunte să-i mângâie
Căci dulce (e) și mică mânuța-ți de copil.

Ei doresc buza-ți coaptă, nectar amar de patimi,
Ei vor să-ti sugă ochiul, divinul ochiul tău,
Tu lor li esti femeie, o jucărea de patimi…
Căci nimeni nu te vede astfel cum te văd eu.

Nu! Pentru mine ești tu ca glasul unei coarde
Ce nemaiauzită a fost pe-acest pământ
Si inima-mi bolnavă la văzul (tău) îmi arde
Din jos în sus o simt dar mișcată, tremurând.

Nu, chipul tău (cel) dulce n-atingă-l o idee,
O umbră de dorire, un sunet, o suflare,
Căci pentru-oricine-n lume tu mi-ai părut prea mare
Căci tu esti prea mult înger si prea puțin femeie.

(1873)