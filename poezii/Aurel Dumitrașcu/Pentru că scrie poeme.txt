Un bărbat de numai treizeci de ani încuindu-se în casă
„pentru că scrie poeme” – ei bine, ți se pare curată nerușinare,
ar putea face atâtea lucruri „mult mai mărețe”,
ce naiba se-ncuie în casă, de ce nu-l împușcă odată…
În acest timp, când tu nu mai sfârșești de vorbit, când
stai impacientată în stradă, în acest timp bărbatul de
numai treizeci de ani termină de scris altă carte.
De atâta tristețe, aproape e un bărbat fericit.