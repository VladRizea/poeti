Vin acasă și singur mă joc doar cu Moartea.
Într-o altă iarnă o poveste cu grauri, o plimbare
prin munți, o altă sintaxă, femeia.
O patrie de stele și carne.
Cititorului trebuie să-i spun acum adevărul:
vin acasă și singur mă joc doar cu moartea.
Fără conversație faptele rele se știu.
Un nume (al meu) răsărit deodată pe pagina albă
aproape trufaș predispus la concerte. Și totuși:
cine sunt eu, cine ești tu, în ce magazii un principe mucezește.
Vin acasă și singur mă joc doar cu Moartea.
Cititorul trebuie până la urmă să știe.