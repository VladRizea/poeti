-Scurt poem despre libertate aș fi numit
fanatismul sânilor tăi. privindu-i noaptea
înfricoșat
arzându-mă cuvintele cu care voiam
să-i mâhnesc

hâș-hâș pe plăcile xilofonului inima mea
șuieră hârșâie
sâmbure în care răsună văzduhul unei rădăcini
la vreme de mosc. cum aș putea răsuci vâsla
în toate protezele blasfemiei
în pântecul mărului putred al altui război?
câteva întrebări pentru mine însumi
câteva săptămâni
câteva ezitări…

foarte departe
în lumina măruntă a striurilor
două dungi liliachii colcăie
într-o tânguire de aur.