Sunt cel mai frumos bărbat din nord
cu ochii triști de-atâta spălăcit albastru
— păduri de bălți —
Sunt cel mai frumos bărbat din nord
cu trupul descojit de arbori
zvelt, unduit de aspre vânturi,
brăzdat de trăsnete și-asemeni crud,
port brâie de lumină fulgerată
să plac și cerului și fetelor deodată.

Sunt cel mai frumos bărbat din nord
latin la vorbă, turbure în sânge;
cânt și păduri boreale hăuie
sufletul meu printre stâncile țării.

Sunt cel mai frumos bărbat din nord;
port pe chip ceața bunilor mei,
între pleoape hârburile lumii viitoare,
inima în românești cuvinte
se mistuie neagră
ca un soare.

Sunt cel mai frumos bărbat din nord
pizmuit asemeni munților frumoși...
———————————————————————————
* Ion Iuga(n.6 ianuarie 1940, Săliștea de Sus, Maramureș -d.19 octombrie 1993) — poet și traducător. Mambru titular al Uniunii Scriitorilor din România, bun prieten al lui Nichita Stănescu. A absolvit cursurile Facultății de Filologie a Universității „Babeș-Bolyai” Cluj-Napoca și a devenit profesor în Săliștea de Sus și în Sighetul Marmației. În anul 1973 a fost numit în funcția de director al Cinematografului „Viitorul” din București. A debutat editorial cu Tăceri neprimite (București, Editura pentru Literatură, 1968), după care a publicat volumele: Țara fântânilor, Irosirea zăpezilor, Cămașă patriei, Povara umbrei etc. A fost considerat de către critici „întâiul poet modern al Maramureșului”. În memoria sa, o stradă și biblioteca din localitatea natală îi poartă numele;