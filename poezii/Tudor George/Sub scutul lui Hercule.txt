Orgolii stepe mintea nu-mi devoră,
Nici port blazon de sumbre evocări:
Cu șerpi, grifoni, spaimoase-ntruchipări,
Cu crini funești, perversa mandragoră!

Aspir la o heraldică majoră -
Monumental înscrisă peste zări:
Acest portal celest de suple bări,
Sub care îmi petrec sportiva oră!

Fereastra-n cer, menită să m-absoarbă!

Pe stadion se-nalță uriaș
- Gigantă treaptă-n astre -
suplul Haș
Înscris pe-azur și mătăsoasa iarbă -
Un Haș suprem, cât scutul lui Hercule!

Mă leagă, de-acest semn,
isprăvi destule!