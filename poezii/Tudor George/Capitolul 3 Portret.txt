............

Pe cât de subțirel și deșirat
Părea la trup, era isteț la minte:
Șahiștii ăi vechi nu s-ar fi-ncumetat
Să-l supere; le da și-un cal-nainte!

Cu mâna lui ce răngile-nvârtea,
Mișca pe tablă piese delicate,
Regine, regi surpând sub palma-i grea,
Cu mintea lui îngenunchind armate.

Și nici la biliard nu-i era greu;
Cu tacul iscusit umbla prin ele,
Stăpân pe bile, ca un dumnezeu
Ce ține-n palmă cerul tot cu stele!

*

Avea ochi bun și calcul priceput:
Străfulgera cu geometrii pupila...
Pe drumul ei, profetic, cunoscut,
La fix, țintea, ascultătoare, bila...

Să-l fi văzut la câte-un "carambol"
Cum chibzuia și izbutea la urmă,
Cum bilele veneau de-a rostogol
Sub tacul lui, grupate ca o turmă!