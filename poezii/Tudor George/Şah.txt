O Iliadă într-un joc de şah!
S-animă lemnele, lemne cad morman!
Un cal de lemn - parşivul cal troian! -
Anunţă în Cetate sumbrul crah!

Cel mai cumplit e un pion duşman
Ameninţîndu-l pe maharajah!
Cad piesele în trap fugos, ca-n Bach!
Cedează Doamna - pentru Suveran!

O! Cât voit-am ca s-o domin, o,
Partida decisivă dând asaltul,
Dar scris e ca-n Războiul - Domino

Să râd c-un ochi, să plâng cu celălaltul!
Decad, apoi, armiile făloase,
În săculeţul lor, c-un son de oase!