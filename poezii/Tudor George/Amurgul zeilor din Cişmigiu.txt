Bătrînii-şi au cartierul general
Într-un boschet discret, din Cişmigiu...
Acolo joacă şah, pînă târziu -
Sub iederi cu parfum sentimental...

Încoronaţi cu părul argintiu -
Par zei olimpici, într-un nimb astral -
Străfulgerând vre-un rege, or vre-un cal -
Ca la asediul Troiei - cum îl ştiu!

Îi văd din înălţimi cum se reped,
Asupra răzleţitelor figuri,
Cu-ncovoiate gheare de vulturi,

Ca Jupiter, răpind pe Ganimed!
Dau iama prin armatele de lemn!
Distrug cetăţi, sparg mituri - la un semn!