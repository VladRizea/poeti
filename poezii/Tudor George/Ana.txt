Motto: Dar cerul hotărî, când te-a zidit,
                                  Cu fața ta iubirea s-o-ncunune;
                                  Nici zbatere în dor, nici gând cumplit
                                  Să nu-ți clintească-a ochilor minune.
                                               (Shakespeare, Sonetul XCIII)
—————————————————————-
Neagoe Domnu-și spolia  icoana —
Pe însăși Doamna Lui – de giuvaeruri,
Ca să-și înalțe catedrală-n ceruri!
Iar Meșterul Manole o jertfi pe Ana!

O, sfinte-s tăinuitele misteruri
Și jertfa ce-ți despică-n suflet rana,
Când Domnul și-a Lui Doamnă-și dau coroana —
Spre-a ctitori Lăcașul pentru cleruri!

Dar și mai sfântă-i, necuprinsă, taina
Ce-l zdrăveni pe Meșterul Manole;
Iubitei soațe-n zid brodindu-i haina —
Ca să dureze-naltele cupole!

Iubire – Jertfă!
Ctitori mari, mari Meșteri,
Boltiră-n soare templele din peșteri!
———————————————————————————
sursa: #versurisubfloridetei