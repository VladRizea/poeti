Superb destin pentr-un pion de şah:
Întâiul pleacă-n luptă,-ntâiul moare -
Sortit a fi o piesă târâtoare
Pe tabla Marelui Maharajah!

Dar, uneori, în prag de-amurg, apare
Un biet pion finalizabil, ah,
Când regele-i pândit de-un mare crah
Şi doar mujicu-acela-i stă-n salvare!

Ş-atunci, se desfăşoară-ntregul front,
Uitând de regi, pentru pionul tont!
Cad, pentru el, Nebuni şi Cai şi Ture,

Dând rang şi slavă-acelei târâture!
De-ar mai rămâne bietul rigă-n tron,
Tu hotărăşti, tu - Ultimul Pion!