La ce bun să mai treci printre lucruri
Pe-aceste scălâmbe ciurucuri
Peste mutrele voastre cu ciucuri?...

La ce bun să mai plângi, să te bucuri,
Să fumezi o țigare din mucuri
Și ca ea să expiri în văzduhuri
Or ca planta-n afundele sucuri
La ce bun exaltări or buclucuri,
Închisori, panorămi, balamucuri,
Schivnicii, la ce bun, crailâcuri,
Și războaie, domnii și bâzdâcuri,
Și cocioabe-n chirpici și fliuștiucuri
Lângă blocuri, palate de știucuri
Și statui, găinaț, guguștiucuri
Și justiții și vorbe și trucuri
Și averi și cirezi și bulucuri
Și-n exod printre astre-ciubucuri ...

La ce să mai treci peste lucruri
La ce bun să mai plângi, să te bucuri
La ce bun o țigare din mucuri
Și ca ea să expiri în văzduhuri?...