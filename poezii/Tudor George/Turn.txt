Donjomul zigurat tresaltă-n fală
Cu-artilerişti, bombarde pe creneluri,
Revigorând vetustele răzbeluri
Cu proiectile cât o portocală!

Au ruginit muschetele-n rasteluri -
Caducă-i faima lor medievală!
Armura cavalerilor stă goală!
Scrumite-s vestejitele drapeluri!

Evocator, privirile mi-nturn
Către tiranul, taciturnul Turn!
Ochioase guri de foc ies din făgaşe,

Ţintindu-mă-n privirea ucigaşe!
Străvechiul Turn e-un monument de moarte
Stâlp Stăpânirii - pavăză lui Marte!