Poetul		
Voinţa ce mi-ai dat-o prin fraze şi simboluri
îmi macină destinul ce se scufundă-n goluri
ce-mi depăşesc puterea credinţei de credinţă,
te rog dă-mi începutul ce nu fu-ncă voinţă.

Cuvântul	
Ţi-am dat tot ce n-au alte făpturi, 
un strop din mine 
şi tu refuzi cadoul divin fără ruşine?

Poetul			
Cum poţi numi un lucru 
ce mi l-ai dat din nou
după prima geneză? 
Cum poţi numi cadou?
Adevărat e faptul că am voinţa stelei
de a zdrobi pământul 
şi frunza rămurelei,
o am fără voinţa de a o fi dorit
c-am vrut sau nu, 
mi-ai dat-o, 
cu ea m-ai oropsit
şi-mi învelesc tot golul avut în plinul meu
de fericiri avute,
 nu ca acest clişeu.

Cuvântul	
De ce nu-ţi place viaţa fără de pocăinţă
când poţi urni adâncuri 
şi lumi cu-a ta cu voinţă?



Poetul		
Voinţa libertăţii 
înseamnă a fi moral
moralitatea-nseamnă a fi raţional
şi toată cavalcada stagnată 
în Mereu
îmi smulge neputinţa 
şi mă apasă greu.

Cuvântul	
A fi moral te doare? 
Crezi că nu eşti întreg?
Explică-mi ce te-apasă, 
spune-mi ce nu-nţeleg!


Poetul		
Mă-ntrebi ce nici tu singur 
prin mine nu-nţelegi
şi tocmai cu-ntrebarea ce-ai pus-o 
te închegi
în neputinţa fiinţei 
pe care-ai aruncat
întreaga ta neştire 
dospită din păcat.
Sincer să fiu răspunsul îl caut în întrebare
dar întrebarea este răspunsul prin uitare,
deci binele şi răul se-ngeamănă plăpânde
în adâncimea frazei că nu-ţi mai pot răspunde.

Cuvântul	
Cred că-nţeleg problema. 
Dacă îţi iau morala
lăsându-ţi doar voinţa 
ţi-ar place învoiala?


Poetul		
Nu cred că-mi va convine!

Cuvântul				    
La fel m-am şi gândit 
punându-ţi întrebarea. 
Deci ce te-a oropsit
nu e numai morala 
ce-ţi asupreşte vrerea
ci libertatea vrerii. 
Ce faci cu ea? 
Durerea
de-a hotărî morala numai prin libertate
e vrere cu cătuşe 
şi cu partinitate?
Ce-i rău în libertatea de a avea o vrere?

Poetul		
Mult prea suprema ştiinţă 
că mi s-a dat putere
să întregesc păcatul, 
şi nu vreau să-l sporesc
prin libertatea vrerii. 
Vreau numai să iubesc!

Cuvântul	
Prin dragoste de oaste, 
prin dragoste de lume,
prin dragoste de tine 
şi dragoste de Nume?
Tu nu-nţelegi esenţa moralei când iubeşti!
Dacă nu vrei păcatul, de ce păcătuieşti?

Poetul		
De ce?! Nu ştiu. 
Păcatul vine pe nechemate
rupându-mă de mine, 
furând cele-nvăţate

şi nu-n cele din urmă 
de multe ori îmi place
să schimb şi faţa zilei 
şi dorul meu de pace.
Ispita e prea mare ca să mă pot abţine
şi-atunci prin răutate
 mă simt cu mult mai bine.

Cuvântul	
Dacă, cum spui, ispita 
te smulge de voinţă
atunci nu e voinţă, 
c-o faci fără ştiinţă
şi ce nu se supune ştiinţei 
e vecină
cu siguranţa vrerii 
căci vina n-are vină

Poetul		
Sunt sigur că păcatul 
e doar un handicap
supus voinţei oarbe 
de care pot să scap.
De vrei cu dinadinsul 
să-ţi speli faţa cinstită
atunci totu-i posibil 
şi stai peste ispită.

Cuvântul
Dar tu ştii că voinţa 
pe care-o ai e tare
şi dacă-ţi dai silinţa 
va fi cu mult mai mare!

Poetul	
Dacă sunt sincer nu ştiu 
căci sunt doar muritor
puterile mă lasă din când în când. 
Seducător
e sfinxul ispitelor de rele, 
dar ştiu cu siguranţă
c-am încercat să-mi apăr 
puterea şi speranţa
imaculatei vreri din mine 
şi atunci sunt mulţumit.

Cuvântul	
Deci nu eşti încă sigur 
dac-ai păcătuit?
Concret rămâne faptul 
că ai rămas curat
în suflet şi în faptă. 
De ce eşti disperat?

Poetul		
Desigur e posibil, 
însă probabilitatea
să-mi fi trădat menirea 
îmi smulge libertatea
de-a mă încrede-n mine 
şi vezi, 
la o adică
îmi voi vedea păcatul 
iar fapta-mi face frică.

Cuvântul	
De ce te îngrozeşte gândul absurd şi mic
că poate odat' în viaţă ai fi păcătuit?

Poetul		
De ce?Nu ştiu. 
Dar poate gândul că după moarte
pedeapsa-ţi va fi cruntă 
şi totuşi tu departe
vei fi, printre cei vii. 
Ce-ţi va păsa de mine
c-am fost şi eu odată aici, 
vorbind cu tine?

Cuvântul	
Ţi-e frică de pedeapsă, 
de fraze neplătite
scrise fără de mine. 
Vorbeşti pe ocolite,
de ce n-ai spus că vina, 
ce-i numai un deşert,
n-o porţi cu tine singur? 
Sunt gata să te iert!

Poetul		
Am învăţat ce crudă-ţi poate fi o vocală,
ce doare consonanta pusă fără-nvoială
la coada unei rime. 
Te dai drept altruist
şi-apoi mă-ngropi sub tine. 
Sunt mult prea realist.

Cuvântul	
Ce ştii tu despre mine? 
Crezi că-mi cunoşti adâncul  
doar mâzgălind hârtia 
cu pana şi Cuvântul
ce îl confunzi cu mine? 
Te simţi întreg şi Tu
crezând "realitatea" ce-o pot ierta sau nu?!
Îţi dau toată onoarea 
Cuvântului ce sunt
că-ti voi ierta tot răul 
făcut pe-acest pământ
şi-ţi dau chiar opţiunea 
de-a face mai mult rău,
de-a mă închide-n stâncă, 
de-a m-arunca în hău,
îţi las totul din mine 
de iad şi de ceresc
şi îţi promit pe Frază:
 - n-am să te pedepsesc!

…şi Demiurgul:
Şi-aşa vorbir-o viaţă poetul şi cuvântul
Tot împroşcând hârtia cu pete şi cu spuza
Nimicului din ei şi murdărind vestmântul
Principiului în sine… Aşa se duse Muza!