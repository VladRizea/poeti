Vreau 
să mă-nchid 
sub geana ta în care
din lacrimi 
să-ți fac fluviu înspre mare
şi să mă duc 
pe fund de mări fragile
spre naufragiul ultimei copile
ce n-a-nţeles 
din toată inocența
doar scoarța miezului şi imprudența
de-a încerca 
în liniștea deplină
să se înece-n lacrimă pelină.

Vreau 
să cojesc nuca de tot amarul
ce macină adâncul cu tot jarul
bobocului 
din care nu mai știe
cum de-a ieșit amară 
şi mai vie
decât frunzișul ramurii de vară,
decât cuvântul 
care-n lume-o cară
cu-ntregul trup 
şi cu întreaga ființă...
un creier despicat în neștiință -

Vreau 
doar un loc 
în care poezia
să domine o clipă frenezia
de care e cuprinsă 
prima clipă
în care nebunia se-nfiripă
trăgând din ape 
tot ce se dislocă,
scoțând din valuri 
tot ce se sufocă...