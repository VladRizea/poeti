Din vinul de Burgund mai sorb
ultimul strop din amintirea
acelor trecătoare valuri
ce legănau doar doi copii
neștiutori...

Și strop cu strop
se-alintă gândul
că nu regret nimic ce-a fost,
ci că regret doar secundarul
ce ticăind ne șterge urma
lăsată pe faleza albă
a celor albe urme-ndepărtate -

și Bachus a murit de mult,
fecioarele s-au dus spre Roma
păzind de-acum pe Capitol
doar gâștele îmbătrânite...

Unde-au rămas acei copii
uitați și de burgundul vin
și de acele prime valuri?