Când te-am văzut pe stradă-ntâia oară
desculț, murdar, cu haina ruptă, 
mâncai un rest de pâine tributară 
mucegăită și cu pofta întreruptă
de paznicii gunoaielor pe străzi.

Pe bănci și sub ziare-ți cauți odihna,
iar când e frig te încovrigi în lăzi
ascunse bine, să-ți priască tihna.

La ora cinci brutarul bagă pâine-n
gura cuptorului care, nesățioasă, 
înghite ochi de-nfometat 
și ochi de câine.

Mirosu-ți amintește de acasă…

În fiecare zi după dejun, 
umblând pe străzi sătul, bogat și bine, 
văzându-te cerșind mă indispun.

O, cât îmi amintești de mine!