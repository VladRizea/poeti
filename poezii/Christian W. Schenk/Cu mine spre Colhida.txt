Atât de mic e ţărmul meu de mare
încât nisipul pare o clepsidră
iar valurile scurg acea chemare
spre ultima necunoscută hidră

ce mă cuprinde şi se-ntoarce-n sine
ducându-mă spre locul neştiut
al sufletelor ce se duc spre bine
în poala marelui Necunoscut. 

Mă-ndepărtez din mine spre Colhida
îngreuiat de ţărmul meu prea mic
şi mă tot duc să mă găsească crida 
acolo unde alţii n-au nimic.

Şi mă cufund dar marea mea e mică
atât de mică cât un strop de rouă
ascunsă-n lacrimi de aporetică
ba unul fiind, ba altul rupt în două.

Clepsidra mi-a umplut faleza
pierzându-şi caracterul lui totemic 
lăsându-mă cu valul şi sableza
să nu rămână-n urmă mea nimic.