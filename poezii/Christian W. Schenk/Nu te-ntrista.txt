Totul ți s-a părut un vis,
Poate-o legendă, cine știe,
Și multe versuri tu ai scris
Pe pagini albe de hârtie.

O țară ca în basme, spui,
Acum la despărțire,
Și văd cum azi te indispui
În gânduri și-n simțire.

Dar n-a fost vis unde ai fost,
Pădurea te-a iubit,
Și frunzele un adăpost
ți-au dat, și ai zâmbit.

Nu te-ntrista, grădina-i goală
Dar plină e când te așteaptă
Și de o uiți, ea se răscoală
Spunându-ți poezii în șoaptă.

Așa-s poeții, văd în floare
Ca Rilke întreg paradisul,
Când peste câmp bate o boare
Scoți deîndată manuscrisul.

Cât de frumos e dacă-n piatră
Vezi lumi întregi, statui depline
Nepuse încă laolaltă,
Un univers doar pentru tine!