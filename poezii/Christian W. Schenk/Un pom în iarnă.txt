Străin ți-e drumul 
pe care luni întregi
te-ai dus lăsând urme de vise,
şi anii ce-au trecut sunt mulți, străini -
şi anii 
care ți-au șters din ochi lumina
rămasă-n jar sub patină de vatră -

Nu-ți amintești 
poteca ce-ai călcat-o
în fiecare zi 
urmându-ţi noaptea,
acea frumoasă blândă de acasă,
acum e doar o umbră
pe drumul ce-l străbați...

Ce-ți mai rămâne din merindea pusă
într-un batic 
purtat cu tine-n lume?

O firmitură râncedă 
şi rece
ca pieptul unde ți-a tăcut plecarea.

Nu te uita ce vei lăsa în urmă
acolo 
din înstrăinarea-ți tristă
de care fugi 
de când ai pus pe foc
ultimul lemn 
din ultima speranță.

Acum te-ai regăsit, 
dar unde-s ceilalți
ce ți-au stropit cu lacrimi drumu-n lume?

Sunt toți acolo, 
dar holbați
se uită la străinul fără lacrimi
cu ochii-ntorși spre ce nu a regăsit.

Ce trist e pomul plin de fructe coapte
dar fără frunze 
când îl prinde ziua
cu zori primăvărateci 
fără rădăcini... 

Un pom în iarnă... doar un pom în iarnă –