Compune un vers ca pe-o scrisoare 
Ce-o scrii iubitei prima dată,
Scrie nebun să simți că doare 
Cuvântul ce îi dai răsplată.

Scrie de parcă mâine moartea 
Te va cuprinde-n hăul ei 
Cerându-ți din cuvinte partea 
Cea ultimă, cu care-nchei.

Scrie trecutul și prezentul
De parcă n-ai mai fi-n curând, 
De parc-ai scrie testamentul 
Urmașilor ce stau la rând.

Scrie nebun, cu frenezie, 
Ba aprig, ba mai ușurel: 
Așa să scrii o poezie
Și celelalte...  tot la fel!
