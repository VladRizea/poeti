Starea asta mă dezbină;
Îmi umblă Medeea prin cenușa
Viitoare-i urne!

M-am pierdut în desișul
Sinapselor ce umblă brambura
Prin cutia Penelopei.

Buzele umede și reci
Ale unei necunoscute bizantine
Mă sărută pe ochii-mi tulburi.

Oglinda trecutului
Îmi întoarce spatele
Arătându-mi că nimic nu va rămâne.

Hannibal mă târăște spre Cartagena
Lăsându-mă strivit de elefanții
Alpilor mei.

Număr pe degete paginile trecute
Și paginile apocalipsei goale de mine!
O, Doamne! Cum de-am ajuns aici?