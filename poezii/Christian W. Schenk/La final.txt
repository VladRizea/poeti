Când mi-am pierdut întâia carte
și m-am ascuns în cea de-a doua
găsindu-mi siguranța în a treia, 
în cea de-a doua mi-am pierdut 
nu doar speranța... -

Uitat de fiecare frază,
scuipat de literele șchioape,
m-am pus pe drum să-mi caut o lume
în care nici păcatul cărții,
nici pierderile nu sunt otrăvite.

Așa ajuns în țara anilor din urmă,
în țara orelor în care m-am născut,
m-am regăsit un pui de om în fașă 
și fericit și plin de siguranță.

Dar a venit tata și când m-a văzut,
m-a strâns în prima carte ce-a găsit-o, 
apoi s-a dus acasă luându-și arma
și a împușcat cu două gloanțe barza
ce m-a adus sub aripi cu trei cărți.