Etajele-și blestemă scările 
fără lumină
găurile 
fără praguri 
unde forfotesc
mărunte lumi... 
reminiscențe de obsesii
sub călcâie fără tocuri, 
cu pantofi din care
gheare se preling 
spre musafirii 
spânzurați
în ascensoare canibale, 
sau înfundați în țevi
de apă caldă.

Secolele-au fost de aur – 
spun fațade-ncremenite -
pe când aurul 
în munte stă 
și toți aruncă 
cu pietre
după ciorile pe crengi.

Dinți de șobolani 
scriu semne
înțelese 
doar de morții șobolanilor 
din pivnițe mucegăite
iar lumina 
se desparte de-ntuneric 
doar prin lumea
din adânc 
ce-o mai cuprinde.

Pe scări, 
în jos, 
cu mâinile împerecheate-a rugăciune
femeile își duc 
pe scara de incendiu 
oglinzile
copiii și bărbații 
iar ornicele bat 
mereu a opt.

De ce sunt veșnic musafirul celor
ce nu se-adapă din izvorul meu?

Eu sunt străinul ce privește
alți musafiri
ce nu se-ndură
a mă chema cu ei...