Atâtea drumuri și poteci
Brăzdează asfințitul după mine
Încât mă rătăcesc în preajma mea,
Și orb, și surd, și mut și nu mi-e bine.

Nici nu mai cred în răsăritul oblic
Al unei nașteri după noaptea asta
Care, se pare, ca o nouă noapte
După alta va veni:

Atâta cât păcatu-mi va mai curge
Pulsând prin sânge pâcla
Primului păcat la care - prima geneză -
Am fost părtaș... eu nu mai dorm!

Apusul se așterne pe vecie
Pe când în cerul meu se sting vecii 
și pâlpâirile se duc spre templul
întregii rătăciri din preajma mea.