Mentorului meu Tudor Arghezi


Vin şapte soldaţi cu puşca în mână.
Sunt singur pe câmpul cu maci.
În piaţa centrală gloata se-adună.
Strâng flori pentru tine, tu una ce taci.

Sergentul dă ordin. Soldaţii ascultă.
Gloata nu ştie cine-i la zid.
Buchetul e gata. Lumea e multă.
Mă bucur s-ascult cu tine un lied.

Plumbul sfâşie cârpa din piept.
Voi pune-o lumânare în sufragerie.
Sergentul dă ordin. Soldaţii stau drept.
Pe câmpul de maci o boare adie.

Aşteaptă-mă seara. Vin pe la zece.
Soldaţii-s în cazarmă. Gloata se-mprăştie.
Mortul atârnă în frânghii. Petrece.
Vom fi întreaga noapte şi altele o mie.

Oraşul stă la masă. E ora pentru cină.
Se-ntunecă tot roşul pe câmpul plin de maci.
Voi veni la nouă. Gândul mă alină.
Plec eu, tăcutul, singur spre tine tu ce taci.