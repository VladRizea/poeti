E prea mic sicriul, 
e prea mare perna
pe care 
se pare 
că-ntâiul  fecior 
ți-a pus-o sub cap. 
Ce-ți caută inelul 
pierdut pe un deget? 
De ce nu-i pe altul,
La altul? 

Cea mică nu plânge;
se joacă. 
Suflă și stinge 
și stinge și aprinde 
c-un pai o lumânare. 
Îi pare un joc 
într-un loc de-ntuneric, 
jucat pentru tine. 

Sicriul pe scaune 
dă-n clocot pe margini 
cu giulgiu. 

Podelele-s pline 
de giulgiu și de tine, 
și cerul e plin, 
de tine e plin, Magduş. 

Atunci, când te-ai dus, 
în zori, 
de ce nu ne-ai spus 
că vrei să mori?