Rușinea tăcerii se-ntrece cu pumnii
ce-și bat rătăcirea-n tam-tamuri pe pieptul
gorilei din parcul poeților beți.

Cu tălpi stingherite de colburi urbane
mai umblă o pată visând stropi de umbre.

Geloasa lanternă cu roiuri de muște
asmuță lumina pe trei licurici.

Poemul e gata, se scurge-n răspunsuri
de întrebări nespuse.

Să-ntreb pulsul străzii unde-i cadența
târâitului din vers?!

Puterea a-nceput să încolțească
în Dumnezeul care crește-n mine.