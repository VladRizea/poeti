O birjă sta cu rădăcini de piatră
în mijlocul pădurii de mimoze.
Nimic trăgea la ham şi cum trăgea
birjarul se mira că stă pe loc!
Potop
de-njurături plesneau ca bice
şi urlete de fiare se-auzeau;
pădurea forfotea de mişelie,
jivinele muşcau sub hăţuri.
Ecoul colţilor ce clămpăneau în aer
zbura prin frunze răscolind pădurea.

Pădurea forfotea de mişelie
dar birja tot stătea pe loc,
jivinele muşcau sub hăţuri
dar birja tot stătea pe loc,
Nimic lovea pământul în copite
dar birja tot stătea pe loc.

Birjarul înhămase Libertatea!