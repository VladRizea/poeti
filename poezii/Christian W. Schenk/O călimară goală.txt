Am sărutat asfaltul 
și găurile au tăcut... 

Am desfundat canalul 
și ochii 
mi-au căzut 
sub roțile mulțimii -
de ne-poeți dar drepți -
pe trotuarul scurs 
de arșiță
din scocuri negre 
de tablă 
prinse-n cuie. 

Am asmuțit un câine 
pe cizmele din stradă
și am rămas cu dreapta 
înfiptă-n minte. 

Ne-am uitat menirea 
și iată-ne-n cotloane 
cu un creion și-o foaie
gândind fără speranțe 
primul cuvânt - 
cel greu. 

O călimară goală 
își cască-n plin abisul 
uitând atât asfaltul 
cât și acele roți 
rotinde peste el;

mulțimea e un câine
asmuțit pe lume –

neizgonit...