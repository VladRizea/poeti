Mai bat frunze de toamnă peste valuri 
un tact uitat de nopţi şi de lumină
cătând în umbre inocenta vină
a viselor ce-au adormit la geamuri.

Înmormântate – orele în tină –
orbecăiesc pe liniştea de maluri
în somnambule cruci de idealuri
născute dincolo de clipa androgină.

Un bob de toamnă picură pe unde
născând din briză numai o părere
ce-n grabă printre scoici se-ascunde.

Oceanul se despică de durere
şi tot ce E în pântecu-i pătrunde
născând apoi ce n-a fost încă: Vrere.

Uitarea va veni - mult mai târziu –
când morţii-şi vor jertfi întâiul fiu!