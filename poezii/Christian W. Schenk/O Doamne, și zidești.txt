Tu cine ești străine, 
Ce zeu te-a plămădit
Să stai în veci cu mine
La rău cât și la bine,
În viața mea zidit?

Ești umbra din oglindă
Și pasul încâlcit
Ce se strecoară-n tindă
Din urmă să mă prindă,
Sărman nedumerit.

În lume nu mai plânge
Nimenea, nici nimic,
Doar zeul îți mai frânge
Din ochiul care strânge
O lacrimă pe-un dric.

Sunt eu acel ce-n lume
E dus fără alai
Spre veșnicele mume,
Acele fără nume,
Pomană să le dai?

Te-ntreb - acum la moarte -
De ce mi-ai spus să vin
În lumea ce împarte
Totul doar dintr-o carte;
Fiindcă-ți sunt străin?

O, nu! Eu sunt hainul
A tot ce s-a ivit,
Eu sunt întreg pelinul,
Simbolul și veninul
Celor ce i-ai zidit!