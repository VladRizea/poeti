Un cântec se izbește de timpanul toamnei
Asurzit de veștedele frunze -
Păianjenii mai țes morbide pânze;
O, ce frumoasă va fi haina Doamnei!

Papura vremii se înclină peste
Mătasea verde-a broaștei de pe iaz,
Pe când turma de oi de pe izlaz
Adoarme blândă-n amintiri oneste.

Un fulger crapă ceru-n două
Neașteptat, trezind adâncul
Visărilor unde pământul
Se pregăti de-o eră nouă.

Deodată însă totul tace,
Norii se duc și luna rece
Atârnă grea vrând să înece
În razele-i deplina pace.

Doar un copil se mai aude
Trezit din somn, în depărtare,
Parcă văzând o arătare
Din viitorul vieții crude.

Neputincioși strămoșii-n șir
Străbat genetica-i visare
Venind cu pâine și cu sare
Umili din negrul cimitir.

Sărman copil vei trece peste
Păcatele puse în drum,
Peste credința ce în scrum
Noi ți-am lăsat-o-n albe țeste.

Adramelech a revăzut
A Demonului haine roșii
Purtate de toți păcătoșii
De când un înger a căzut.

Văzând că i-a venit momentul
Te-a-mbrățișat, copil în fașă,
Căci noi cu pana noastră lașă
Ți-am scris prea-n grabă testamentul.
__________________________

“Balans”, Ed. Timpul 2019