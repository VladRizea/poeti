Păsările vorbesc o altă limbă.
Nu face nimic, 
ne-am obișnuit cu astfel de absurdități.

Pe trotuarul de vis-a-vis 
stă o femeie blondă
ce-mi face semne disperate
cu umbrela, 
(deci plouă),
n-o înțeleg,
dar n-are a face,
m-am obișnuit cu astfel de absurdități.

Muza, din spate, îmi dă brânci.
O mașină frânează o melodie bizară.
De după parbriz mă-njură un clandestin
arătându-mi dinții galbeni de nicotină
promițându-mi cu pumnii ceva.

Vine îngrijorat un poet spre mine:
- Ai văzut-o?
- Da, am văzut-o.
- Și? 
- Era să mă calce o mașină!

Cu astfel de absurdități nu m-am obișnuit încă.