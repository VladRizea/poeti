Soarele se-ascunde după gene, 
norii cad uscați pe tâmple, 
vântul amorțit privește amurgul, 
ploaia stă-n cătușe lângă grajd…

Visul meritat mă poartă
peste lumi din poartă-n poartă, 
aripi albe duc cu mine
și îmi vine atât de bine
să-mi simt pașii pe pământul
unde ploaia-și suflă vântul, 
unde soarele se scurge
din văzduhuri demiurge.

Lumea toată stă-ntr-o carte, 
literele le împarte
în grămezi de limbi și semne
toate mândre, toate demne,
cu-acel sâmbure de sine
ce mă-ndeamnă și pe mine
a uita că viața-ntreagă
mi-a fost crudă și pribeagă.

Zorile mijesc din noapte
încâlcind din neguri șoapte, 
încâlcind din vis cuvinte
înțelese dinainte.

M-am trezit în poala zilei
strâns ca-n menghina de tâmple.

Soarele scurgându-și raza
pe cenușa unei pagini
bate fierul pentru fiare, 
pentru tâmple, 
pentru limbi, 
pentru tot ce vinzi și schimbi.

Iarba își descalță roua
nopților pline de pagini;
Nebunia e portarul
visurilor împietrite:

Ploaia lumii stă-n cătușe!