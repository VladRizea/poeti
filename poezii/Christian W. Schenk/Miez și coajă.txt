Vreau să te țin ca pe-o minune-n mâini
împerecheate-n fald de rugăciuni
amarnice regrete de sorginte,
să nu-ți smulg inima dintre cuvinte
și să te port ca pe-o mireasă-n umbre
din peștera poemului ce-ascunde
atâtea armonii și ne-nțelesuri
de basme descojite din eresuri.

Vreau să te țin ca pe un fulg de șoaptă
căzută între fraze dar necoaptă
ca să-ți adaog ultima lumină
descătușată-n noaptea fără vină
al ultimului Eros ce-mi rămâne
atâta timp cât spui ce nu pot spune.

Vreau adormirea plurității tale
în poala descojitelor petale
supuse sfâșierii din cuvinte
încă nespuse frazei care minte
atât lumina ochilor cât și durerea
sporind prin ea tăcerilor tăcerea.

Vreau umbra de cuvânt ce se ascunde
în subterana grotelor de unde
din stalactite se renasc noi semne
mult mai subtile și mai demne
de-a strecura-n izvoare minerale
sperate de adâncurile tale.

Vreau să mă-nchid sub geana ta în care
din lacrimi să-ți fac fluviu înspre mare
și să mă duc pe fund de mări fragile
spre naufragiul ultimei copile
ce n-a-nțeles din toată inocența
doar scoarța miezului și imprudența
de-a încerca în liniștea deplină
să se înece-n lacrima pelină.

Vreau să cojesc nuca de tot amarul
ce-i macină adâncul cu tot jarul
bobocului din care nu mai știe
cum de-a ieșit amară și mai vie
decât frunzișul ramurii de vară,
decât cuvântul care-n lume-o cară
cu-ntregul trup și cu întreaga ființă;
un creier despicat în neștiință

Vreau doar un loc în care poezia
să domine o clipă frenezia
de care e cuprinsă prima clipă
în care nebunia se-nfiripă
trăgând în ape tot ce se dislocă,
scoțând din valuri tot ce se sufocă.

Umbra cuvintelor nu sunt doar semne
trecute prin istorii de nedemne
căruțe cu birjari și-njurături!
Cuvintele sunt pline de armuri
pedestre împletite-n coamă
de cai purtând în frunte o icoană.

Caii-s sălbateci, plini de libertate
și astfel vor intra-n eternitate
iar noi cei mici născuți sub glia lor
suntem acei ce nu se nasc, dar mor.