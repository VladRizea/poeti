Când valurile trec pe valuri, 
Nisipu-un mare se re-ntoarce;
Precum un gând răzleț în voaluri
Iubirea pleacă și se-ntoarce.

Nu te lăsa pe Nereida
Cum se lăsară între maluri
Argonauții din Colhida, 
Când valurile trec pe valuri...

Să nu îți uiți de loc și nume, 
De fusul ce destinu-ți toarce -
Așa cum viața peste lume
Nisipu-n mare se re-ntoarce...

Pe drumul tău vezi ziditorul
Ce umblă singur prin coclauri;
Trecutul tău ți-e viitorul
Precum un gând răzleț în voaluri...

Rămâi mereu pe drumul care
Visarea-ntreagă ți-o răstoarce, 
Căci totul e ca valu-n mare:
Iubirea pleacă și se-ntoarce...

Iubirea pleacă și se-ntoarce
Precum un gând răzleț în voaluri, 
Nisipu-n mare se re-ntoarce
Când valurile trec pe valuri...