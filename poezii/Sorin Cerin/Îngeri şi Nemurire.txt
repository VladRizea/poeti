E atât de multă linişte,
pe aripile îngerilor mei,
sculptaţi în marmora altei existenţe,
unde nu există nici durere şi nici suspin,
încât nici ceasurile nu mai au ore sau zile.

Îmi străjuiesc mormântul,
viselor, speranţelor Iluziilor Vieţii mele,
la care mi-am închinat întreaga mea fiinţă,
pentru a îngenunchea învins de Nemurire
 şi nu de Moarte.

Cioburi ascuţite de cuvinte,
m-au rănit mereu,
sângerându-mi sufletul cu indiferenţa lor,
tristă şi rece,
spunându-mi,
 că Paradisul nu se poate naşte decât din Infern.

Şi-am coborât în infernul simţămintelor,
devenind creator.