Încremenit în nepăsare,
Cerul gri al Zilelor Goale,
ne adâncește,
 Cearcănele Gândurilor de plumb,
ce cad peste,
 Pașii Orizonturilor însângerate,
de rănile Cimitirelor de Cuvinte,
care își înalță,
 cavourile funerare ale Privirilor,
până la Înălțimea supremă a Disperării,
de unde se aruncă,
 într-un Salt Mortal,
direct în Inimile Viselor noastre,
ce încă mai bat,
Ora Exactă a Speranțelor,
înăbușite adesea,
 de Iluziile Non-Sensurilor Existenței.