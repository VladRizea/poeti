Nu te-apropia, rămâi mereu departe,
Dar zâmbetul acesta să-l păstrezi;
Vrei să cladim cu visele deşarte
O lume-n care mâine n-ai să crezi?...

Rămâi, rămâi aşa cum eşti acuma,
Fii o părere-a sufletului meu;
Mai bine e să nu se pară numa,
Decât să ne încredinţăm mereu.

Doar să visăm c-am fi putut odată,
Să mergem poate pe acelaşi drum,
Eu visător, tu blândă şi curată,
Aşa cum eşti, aşa cum pari acum.

De ce te-ai opri şi mi-ai întinde-o mână,
Când visul meu e-n strălucirea ta
Din tot ce-i azi, nimic n-o să rămână.
Şi mâine, din nou, nu te-aş mai căuta.