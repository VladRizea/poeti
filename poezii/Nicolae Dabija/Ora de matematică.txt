Ca și privirea ta, bolta se face albastră,
secundele curg înapoi
iar în dragostea noastră
1+1=2.

Stoluri de fluturi se-așază pe lună,
zgârie bolta cu vârfu-i gorunul,
iar în iubirea noastră nebună
1+1=1.

După-nsoțirea cerească, de mireasă și mire,
trăim din veșnicie un crâmpei
și aflăm bucuroși că, într-o iubire,
1+1=3.

Acum când cerul după nori stă ascuns,
ne-ntreabă iarba și crinul, și prunul —
și noi nu avem niciun răspuns:
de ce 2 nu e 1+1?
——————————————————————————————-
* din volumul „Mulțumesc pentru că te iubesc”, editura Bestseller, Chișinău, 2020.