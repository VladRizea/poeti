O, tu oraș de farmacii,
în care tot mai bine mi-i,
în care-mi place să amân
să fiu bolnav, să fiu bătrân.

În care-mi place să mă plimb – 
ca Dumnezeu fără de nimb
printr-un spital mahalagesc – 
și să mă fac că nu tușesc.

Oraș cu mii de farmacii
unde stau visele-n cutii,
dar nu găsești un leac defel:
cum să nu-ți fie dor de el.

Cum să nu fii de el bolnav
când teii înfloresc suav,
iar cerul intră-n florării…

O, tu oraș de farmacii…