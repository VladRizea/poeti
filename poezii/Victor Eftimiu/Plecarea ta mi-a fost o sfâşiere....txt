Plecarea ta mi-a fost o sfâşiere ...
Ştiu bine că durerile se curmă ...
Nici cel dintâi nu sunt, nici cel din urmă,
Cenuşa vremii ninge mângâiere.

Din tot ce-a fost nu mai rămâne urmă ...
Un cântec stins pe valuri ... o părere ...
O umbră jucăuşă care piere
În colbul zării ... Nimeni nu-l mai scurmă !

N-am fost nici eu, nici tu n-ai fost de vină ...
Dacă te-ai smuls de mine, o străină,
Şi pleci nepăsătoare, calmă, rece.

Rămâne alta, - cea adevărată,
Din visurile mele-ntruchipată :
Icoana ce ţi-am scris o să te-ntreacă !