Scrisorile de-atunci, amintitoare
De toate câte fură între noi,
Răvașele ce ți le-am scris odată
Mi le-ai trimis acuma înapoi.

Le recitesc, și una câte una
îmi vin în minte zilele de ieri,
în stoluri mari, cu păsări felurite:
Speranțe verzi și palide dureri…

Scrisorile trimise altădată
Dezgroap’ acum trecutul depărtat:
Le-am scris chiar eu? Ți le-am trimis chiar ție?
Și tot ce-mi spun a fost adevărat?

Pe cea dintâi ți-am scris-o într-o seară
Când nu știam că’ ncepi să mă supui,
Când dorul meu, sfios ca vioreaua,
Eu nu-l încredințasem nimănui…

Eram în cer când ți-am trimis scrisoarea
în care-ți mulțumeam că mi-ai zâmbit;
Plângeam nebun când ți-am trimis pe-aceasta,
Cea roză ți-am închis-o fericit…

Aud și-acum doinind privighetoarea
într-un amurg senin, duios de Mai,
Când adunam din suflet versuri triste
Să-mi știi și tu durerea că plecai…

Și parcă văd pâraiele de raze
Ce se vărsau din lună pe pământ,
Când îți scriam că numai pentru tine
Voi căuta de-acuma să mai cânt…

Colea, ți-am scris ce mult mă întristează
Tomnaticele adieri ce vin 
Și cât de mult mi-e dor de primăvară,
De-o floare și de-un petic de senin…

Răvașul pal, răvașul de adio,
Era o iarnă grea când ți l-am scris, —
Simțeam de mult, de mult că te pierdusem
Și’n el plângeam sfârșitul nostru vis…

Răvașele de-atunci, îmbălsămate
Cu vag parfum de floare și de fân,
Răvașele pe care odinioară
Le-ai sărutat și le-ascundeai în sân,

Scrisorile trimise altădată
Le strâng din nou și le arunc în foc,
Iar ochii mei, udați o clipă’ n lacrămi
Uscați, privesc al flăcărilor joc…

Acuma scad și-acum se’ nalță iară,
Prin ele trec luminile din cer,
Luminile ce scânteiau deasupra-mi
Când te visam, când te doream, stingher…

Prin ele trec și soarele și luna
Și stelele ce-au luminat cândva
în calea’ ndrăgostitului de raza
Tremurătoare, din privirea ta.

Se’ nalță iar și scad apoteoză
Cu focul roș din ce în ce mai pal —
Se’ nalță iar și scad, ca să îngroape 
Un nou amor — ca lumea de banal…
——————————————————————-
Sursa: #versurisubfloridetei