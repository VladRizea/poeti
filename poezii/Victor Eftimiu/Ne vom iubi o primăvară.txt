Tu știi că te iubesc. La ce ți-aș spune?
La ce-am clădi în Spania castele?
Eu nu-ți făgăduiesc colan de stele
Nici cornul argintatei semilune.

Și nici nu-ți cer credință pe vecie…
La ce-am minți și noi în jurăminte?
Frumoasa mea, să ne iubim cuminte
Și nimeni pe pământ să nu ne știe.

Să ne iubim senini o primăvară…
Cetind povești cu mândre castelane
Ce-adorm în mângâierea de chitară…

Cu basme ne vom înflori iubirea,
Dar nu ne vom iubi ca prin romane
De vrei să nu ne doară despărțirea…


 Paris, 1910
———————————————————

Revista pentru Literarură și Artă „Luceafărul”, anul IX, nr. 8, Sibiu, 16 aprilie 1910