De nu mă poţi iubi, frumoaso, -
Căci altul ţi-e stăpân pe veci –
De ce, când te-ntâlnesc în cale
O clipă - ochii nu ţi-i pleci ?

De nu mă poţi iubi, frumoaso,
Întoarce-ţi ochii de la mine ;	
Tu ştii ispita ce se-ascunde
În fundul apelor senine ;

În prefăcuta-mi nepăsare,
În genele mereu plecate,
Tu nu-nţelegi mărturisirea
Iubirii mele zbuciumate?

De nu mă poţi iubi, femeie,
Întoarce-ţi ochii - căci mă tem	
Să nu le-ntunece lumina
Întâiul dragostei blestem !...