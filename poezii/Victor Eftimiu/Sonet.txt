Acum când pleci și când melancolia
Se lasă grea, mai grea ca o durere,
Înconjurat de umbră și tăcere,
Uitat de toți, aș vrea să-mi uit solia.

O, trecătoare vise efemere,
V-am cunoscut de mult zădărnicia;
Statornică-i doar nestatornicia,
Iubirea? Jurămintele? Himere!

Aleargă trenul, crească depărtarea,
Vor trece anii, va veni uitarea
Și liniștea care împacă toate.

Te du spre fericitele-ți destine! 
Când primăvara va muri în tine,
Tristețea mea, vei înțelege-o, poate.