Lumea mea
Nu este lumea optimiștilor
Orbii veseli de nepăsare
Nici o tristețe nu-i poate întrista
Inimi despărțite de conștiință
Umblă beți cu coasa-n mâna
Și taie spicele din gânduri
Seamănă vântul peste lume
Și cântă mândri din pahare
Iar natura stă să moară
De boli și de otravă
Pesimiștii sunt creatorii
Cu microscopul în minte
Văd ce nu se vede
Fac pustia să-nflorească
Și ne duc la viață și lumină
La botezul dimineților înalte


Ion Miloș – Iubirea și alte iubiri – Institutul european