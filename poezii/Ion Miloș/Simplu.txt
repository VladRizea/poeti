Omul-Om nu mă interesează
Prefer omul concret și social
Omul care știe să producă
Lucruri bune și folositoare:
Oale de noapte, trandafiri de plastic și popice
Omul real dintr-o bucată
Nu visătorii și idealiștii
Care îmbată realitatea cu palavre
Sufocă îngerii cu suspine
Și lasă lucrurile încurcate
Soluția este tehnică, economia și forța militară
Ele înalță viața și salvează lumea de la moarte
Poftim: patru și cu patru fac opt
Opt înmulțit cu opt fac șaizeci și patru
Așa se construiește raiul: simplu, logic și real