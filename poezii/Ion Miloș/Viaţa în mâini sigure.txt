Politica a pus mâna pe soartă
Şi leagă lumea cu iluzii
Birocraţi tehnocraţi psihocraţi
Scot luminile din ape
Şi învaţă peştii cum să înoate
Doctori tobă de carte
Vindecă copiii de râs şi fantezie
Şi-alungă evidenţele la umbră
Specialiştii-n vorbe şi în cifre
Pictează curcubee în birouri
Încuie adevărul în sertare
Şi urcă la cer cu ascensorul
Teocraţii sperie oamenii cu sfârşitul
Preamărirea morţii în numele lui Dumnezeu
Donjuanii patrioţi şi vedetele de showuri
Beau trandafirii de pe lună
Şi împănează realitatea cu fulgi
Probleme transformate în spumă
Doar negustorii mai ştiu ce e cultura
Viaţa în mâini sigure