Pune-ți capul pe pieptul meu 
și povestește-mi
despre lupul cu suflarea blândă de miel
despre cocoșul care a uitat să cânte la miezul nopții
despre muntele care a vrut să zboare dar n-a putut

E atâta lumină în vocea ta 
când spui 
că viața este frumoasă 
că dragostea este singura minune în care crezi

Păsările nopții 
își ard aripile în stele 
numai ca să-ți cadă în poală 
inima mea bate în cuvintele tale

E atâta viață în vocea ta 
când spui 
că fericirea seamănă cu un sunet de lună 
într-o fântână fermecată 
unde ecoul soarelui bea apă dimineața


Ion Miloș – Iubirea și alte iubiri – Institutul european