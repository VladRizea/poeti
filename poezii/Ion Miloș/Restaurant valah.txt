Comunismul a mâncat sufletul poporului român
Poporul român a mâncat amarul comunismului
Apoi a venit Salvarea să deschidă Cantina Libertății
Un dizident de bani gata a mâncat câteva inimi și-a
plecat
Cineva a invitat minerii la friptură de golani
Ziariștii mănâncă vorbe pe hârtie
Scriitorii se mănâncă între ei
Studenții servesc numai piftie științifică
Puterea mănâncă putere
La masa alăturată cântă un taraf de iele
Printre mese umblă îngerii
Politicienii se hrănesc cu ciorbă de voturi
Guvernul își menține silueta cu salată de lozinci
Parlamentarii cer mereu același meniu: brânză
democratică
Și vin de lacrimi uscate
Afară Sărăcia urlă de foame
Minciuna e încă la banchet