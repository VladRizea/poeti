1
Soarele încălzește pupila mugurelui
Și-o deschide
Cu focul mi-ai deschis inima
Trecătoare blondă și nepăsătoare
De unde ai știut
Că eșți născută
Din coasta visului meu
Că eșți muzică
Ce de vecii
Cântă-n mine prezența ta viitoare
2
În timp ce ne iubeam
Cineva a furat luna
Și-a umplut cerul cu fluturi
Vântul a rupt spicul visului
Vorbele se ceartă cu amintirile
Vioara cu arcușul
Nu se mai vede
Drumul Nunții

3
Inima mea
Nu mai vindecă boli
Nu mai am ochii printre stele
Mi s-a frânt coloana din suflet
Nu mai știu ce iubesc
Ființa ta, Suedia
Sau femeia visului din mine
E frig iubito
Nordul și sufletul
Banii lucesc în loc de soare
Singurătatea sângerează
Oamenii mai săraci ca obiectele
Așteaptă pensia și întunericul
4
Ceasornicul de la biserica bate miezul nopții
Cel de la tribunal arată ora unu
Toate cuvintele ne neagă
Tu nu vezi marea când marea nu e
N-auzi muzică în pahar
Eșți veselă numai când spun nimicuri
Gândurile te supără
În ochii tăi cerul și nepăsarea
N-am putut deveni Noi
Nu se mai vede drumul pe care l-am căutat
Marile adevăruri au rămas la Sorbonna
Idei răsfirate în cafenele
Dragostea Căsătoria Fericirea
Totul este hermeneutică
Unități maxime ale necunoașterii

5
Ai fost fără nume
Și-am dat formă și suflare
Am făcut din tine punctul meu de vedere
N-ai știut să te deschizi
Femeie instituită
Zâmbet statistic
Cum ai putut ascunde
Atâta gingășie în ură
M-ai despuiat idee cu idee de mine
Fără să-ți pese
Că frumusețea trece
Că orele rămân pustii
Nimic n-ai lăsat
Nici măcar iluziile copiilor
Mi-ai furat vara
Spicul minții unde se coc destinele
Și-ai pus în loc
Măruntele și dulcile tale capricii
Nu m-ai lăsat să trec
De la frunză la rază
Ai ridicat închisori în jurul meu
Când n-am mai putut stă în picioare
Mi-ai distrus lumea
6
Dispari din viața mea
Din lacrimi
Din sânge
Din paharul cu apă
Cuvinte amăgitoare țipă-n amintiri

Floarea nunții sângerează în farfurie
Dispari din cărțile mele
Din lucruri
Din icoane
Trecutul
N-a fost decât un soare de minciună
Nu mai există
Nici da nici nu
Ninge pe cununa
7
Nunta
Ar trebui făcută
La despărțire
Nu la masa cu dar


Ion Miloș – Iubirea și alte iubiri – Institutul european