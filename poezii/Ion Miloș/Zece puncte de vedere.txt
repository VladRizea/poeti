DUMNEZEU:
Credeți că sunt și sunt
Fericiți cei ce nu mă văd
ȘARPELE:
Păcătuiți
Și veți afla adevărul
PROMETEU:
Furați
Și se va face lumină
ULISE:
Rătăciți
Și veți găsi locul
SOCRATE:
Beți otravă
Și lăsați minciuna în pahar
SPARTACUS:
Treziți balaurul
Și va cânta libertatea
FEMEIA:
De ce nu iubesc boii?
De ce nu lucrează taurii?

DON JUAN:
Păcăliți
Fără momeală nu se prinde pește
IISUS:
Faceți bine
Și veți ajunge pe cruce
DIAVOLUL:
Numai femeia să rămână femeie
Și totul va fi în ordine


Ion Miloș – Iubirea și alte iubiri – Institutul european