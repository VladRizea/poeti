Fă politică. Stai cel puțin pe două scaune
Dacă vrei să-ți meargă bine în viață
Dacă vrei să stai la masă cu Puterea
Și să-ți cânte greierii în palate
Zice Păcală către Tândală
Nu te urca mai sus decât Curcanii
Dacă vrei să nu te pască moartea
Ca pe Eminescu, Iorga, Vulcănescu, Maniu
Și încă mulți români universali
Zice Tândală către Păcală
Să-i pască moartea, să sângereze
Dacă și-au zidit iubirea în mănăstiri
Dacă au crezut în frunză verde
Și-au zburat fără plasă dedesubt
Râde-n hohote Mitică


Ion Miloș – Iubirea și alte iubiri – Institutul european