De azi dimineață
Nu mai ard de dorința de a fi cineva
De a aprinde lumini în pădure
Nu mai simt nevoia
Să stau de vorba cu Dumnezeu despre veșnicie
Veșnicia veșnică
Nu mă mai interesează
Acum prefer
Întâmplările simple și trecătoare
Dragostea soarelui
Pentru fereastra mea dimineață
Bucuria rândunicii
Ce-și regăsește cuibul la întoarcere
Nu mai opresc femei pe stradă
Să le spun că sunt frumoase
Nu mai arunc cu pietre în nori
Să alung umbrele
Acum mă simt ca o pasăre
Obosită de bătaia propriilor aripi



Ion Miloș – Iubirea și alte iubiri – Institutul european






