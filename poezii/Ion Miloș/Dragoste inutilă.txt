În fiecare dimineață 
o pasăre 
ciripea năucă la fereastră 
mereu același cântec: 

și filozofii sunt oameni 
mănâncă, beau și dorm în pat
Primum vivere deinde filozofari 

casa se face cu parale 
nu cu idei și silogisme

Vrei să murim de foame
Să ne vândă la licitație
Mai întâi gura și-apoi cultura

Cum tu gândești
Nici dracul nu gândește

Însoară-te cu Poezia
Mănâncă-l pe Nietzshe

Am aruncat ceasul 
am spart fereastra 
și-am omorât pasărea

Acum îmi ciripește 
neîntrerupt în cap


Ion Miloș – Iubirea și alte iubiri – Institutul european