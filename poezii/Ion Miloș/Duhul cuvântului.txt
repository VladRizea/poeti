Un duh sângerând
S-a urcat pe scenă și-a zis:
Eu sunt cuvântul
Punctul alb al Gândului dintâi
Cuvântul ce spune adevărul gol și pur
Ce dă nume la lucruri și la ființe
Cântă roadele pământului
Și frumusețea sufletului
Apoi a pus mâna pe putere
Și-a început să-și laude splendorile
Să fardeze realitatea
Să vopsească adevărul
Și estetica a devenit cosmetică
Cuvinte pictate
În cărți colorate
Adevăratul cuvânt zace în exil



Ion Miloș – Iubirea și alte iubiri – Institutul european