Tu nu ești de-ai noștri
Mi-a spus omul puterii de stânga
N-ai rădăcini
Cine nu-i cu noi
E mai rău decât un fascist
Și m-a alungat din țară
Ca pe un dușman al poporului și al clasei muncitoare
Tu nu ești de-ai noștri
Mi-a spus omul puterii de dreapta
N-ai rădăcini
Cine nu-i cu noi
E mai rău decât un comunist
Și m-a scos din casă afară
Ca pe un dușman al omenirii și al vieții îmbelșugate
Tu nu ești de-ai noștri
Mi-au spus vocile puterilor aurii
N-ai rădăcini
Cine nu-i cu noi
E mai rău decât un hoț de drumul mare
Și m-au izgonit de la ospăț
Ca pe un dușman al fericirii și al lumii viitoare



Ion Miloș – Iubirea și alte iubiri – Institutul european