N-am venit în Suedia
Să-mi cumpăr Volvo
Eu încă nu știu să conduc
Am luat dragostea în brațe
Și-am ales familia
Această faclă înaltă a trupului cald
Am început să cumpăr
Numai mere și roșii suedeze
Să mănânc la lumânări ca suedezii
Să țin paharul la al treilea nasture
Și să închin tot la al treilea minut
Cu dama de la dreapta mea
Să discut angajat despre nimicuri
Să mulțumesc frumos pentru masă
Să iubesc în soarele de miezul nopții
Dragostea nu-i totul în lume
Repetă soția în fiecare seară
Serioși și conștienți de scop
Ne iubeam numai de sărbători
Apoi tot mai rar
Și mai rar
Dar am construit o casă

Și încă una
Și încă una
Am început
Să arăt și eu ca toată lumea
Mintea-mi ardea sec și steril
În loc de bujie
La o fabrică de motoare cu explozie
Cărțile au adormit în bibliotecă
Copiii se jucau singuri cu jucăriile lor
Noi ne mândream cu bijuteriile
Și cu iubirea moartă