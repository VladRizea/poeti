Lui Octavian Goga



La noi cresc Zânele și Feți-Frumoșii
Trecutul nostru-i o comoară de fapte și idei
Noi slăvim eroii și onorăm strămoșii
Și ne trudim să semănăm cu ei
Noi iubim poveștile și cântecul
Frumosul lumii-l preamărim
Dar nu știm bine cum se face
Că nu-i nimic așa cum noi dorim
Norocul vieții nu-i de partea noastră
Noi trăim ca și cum nici n-am fi fost
În jurul nostru zac imensele imperii moarte
Și-au fost și ele ca și când n-au fost
Aceasta-i lumea lui Cain și-a Iudei
Nu seamănă cu noi, e tiranică și rea
Noi ne tragem din seminția morților care învie
Din Iisus Creștinul și din Ciobanul fără stea



Ion Miloș – Iubirea și alte iubiri – Institutul european