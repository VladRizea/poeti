Texte jos, deasupra texte,
Numai viață, ce mai este!

Noaptea-așterne text de stele
Cu majuscule-ntre ele
Și pe-o margine de zare
Stă pecete luna mare.

Cadru-și scrie textul verde,
Ci-nțelesul i se pierde
Ca o fugă, e și nu e,
Prin hugeac, de ciută șuie

Și tot litere-nflorate,
Ca-n bucoavne ferecate,
Valurile universe,
Iute scrise, iute șterse.

Autorul cărții Lume?
Nu-i știu față, nu-i știu nume.
Semnătura-i e probabil Fulgerul indescifrabil.
(Semnătura-i neciteață
Fulgeră-n zadar din ceață.)

O, amarnice dulci texte
V-am glosat ca pe-o poveste
Cu imagini erudite,
Eu, bătrân student în mite.

(O, amarnice dulci texte,
Vă glosez tot ca poveste
Cu imagini erudite,
Eu, cărunt student în mite.)

1959