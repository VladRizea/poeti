Măr domnesc, Mărie bună,
Maica Domnului și mie,
Crin de liniște și humă,
Lacrimă și liturghie,
Maica Domnului, Mărie…

Prunc cu zâmbet de mătasă:
Pază — înger somnoros,
Pribegim și n-avem casă
Și Irod e dușmănos…
Cerul ni-l purtăm pe jos
Maica Domnului, Mireasă…

Drag luceafăr de-altădată —
Du-ne-n strămoșeasca glie
C-am bătut pământul roată
Și sinedriul nou nu știe
Decât ură și urgie…
Una, Sfântă, Preacurată,
Maica Domnului, Mărie.

———————————————————————————————
* din volumul „Icoane de dor”, editura Dacia Europa Nova, Lugoj, 1997;