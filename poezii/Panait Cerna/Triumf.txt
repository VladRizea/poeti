În dimineţi frumoase ca visul de-altă vreme
Tot lanul e un zâmbet zglobiu şi fericit,
Iar muncitoru-i vesel că-a izbutit să cheme
O auroră nouă dintr-un pământ trudit.
Trudit dar bun, cosaşul o împarte tuturora,
Şi rumene copile se-ntrec doinind la strâns-

Ca spicele din holdă ar vrea să-ncingă hora,
Dar cântecul le-ndeamnă la muncă - şi la plâns...
Acum e jalnic cântul, apasă ca o ceată,
Acum solemn şi vesel de parcă-n el s-adună
Făgăduinţi de pace şi dragostea de viaţă
A celor ce-o să vie p-o lume mult mai bună.

Muncind din greu, cosaşul bronzat de vânt şi soare
E-nstrăinat de patimi şi de necazuri mici -
Victorioasa muncă, în veci mântuitoare
A devenit Orfeul infernului de-aici.
Ba va supune totul şi viaţa va fi lină...
Senin şi blând ca zeul la care se închină

Cosaşul o-nţelege - o ştiu şi trubadurii -
Vorbeşte-n clipe rare şi vocea lui blajină
Se pierde absorbită în liniştea naturii,
...Dar iată-n depărtare Domnica lui, frumoasa!

Românul stă din lucru şi râde fericit
Iar la picioare-n iarbă îi scânteiază coasa
Şi pare de departe un fulger îmblânzit.