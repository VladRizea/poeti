A fugit din lume faur, 
Trist şi nejelit –
Cu săgeţile-i de aur, 
Martie l-a gonit...

Albi plutesc şi roşii norii 
Peste munţi şi chei,
Parcă sufletu-aurorii
A rămas în ei...

Gârlele şi-ncep fanfara, 
Şi, pornind şuvoi,
Strigă-n lume: primăvara 
A sosit la noi!

Ce gândeşti la vremuri duse
Şi suspini mereu? 
Lasă visele apuse, 
Suflete al meu!

Uită lumile de stele, 
Ce-au căzut pălind – 
Bucură-te de acele 
Care se aprind...

Ah, ce dulce e povara 
Mugurilor noi!
Primăvara, primăvara 
A sosit la noi...
