De privighetori e orchestra: 
„Preludii sonore-ncepură”... 
Conduce-un sticlete cu brio 
O fină, uşoară-uvertură. 

Şi bruna zeiţă a nopţii 
Ridică încet o cortină 
De nouri – de lână, greoi... 
Decorul arată-o grădină. 

Pe scenă, zefirii şagalnici 
(Isteţii şi veseli actori) 
Declamă un act de iubire... 
(Actriţe-s gingaşele flori). 

În fundul decorului, luna 
Apare-ntr-un rol de regină, 
Iar stele de-argint sunt curtenii; 
Măreţi, strălucind se-nchină. ...

Un ultim acord mai răsună, 
Se las-o cortină de nori 
Şi-aplaudă-n freamăt toţi plopii 
(Tăcuţii şi gravi spectatori).

