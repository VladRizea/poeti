În ţara ceea nu deosebeşti piatra 
de pasăre sau duh: 
sunt de vată şi carton. 

Cine vrea îşi scoate sufletul, 
îl pune alături 
şi-l priveşte ca pe o fiinţă streină: 
am zărit duhuri de pomi, de păsări, de oameni. 

Oameni-păpuşi cântă rugăciune mută: 
Dumnezeul lor are barbă albă. 
Oameni-păpuşi şi duhuri de vată! 
Zâmbete de pastă! 
Pomi de cauciuc! 
Ochi candizi şi ficşi! 
Culorile sunt palide, nu ţipă. 
Spaţiul are doi metri cubi. 
Focul e o cârpă roşie şi îl iei cu mâna. 

Ţara asta a mâzgălit-o, pe carton, un copil. 
Copilul visează: nu-l trezi.

