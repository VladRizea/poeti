Lui H. Roman

I 

Prietine, să plângem. 

O lacrimă va fi pentru frunza galbenă, 
o lacrimă pentru trandafirul scuturat, 
o lacrimă pentru o fată moartă la optsprezece ani, 
o lacrimă pentru durerea fiecărui om. 

O lacrimă pentru fiecare piatră, 
pentru fiecare pom, 
pentru fiecare stea 
şi pentru Ideal. 

Sufletele sunt nesfârşit de multe: 
prietine, noi nu ne vom putea opri din plâns.

II 

În inimă e rană, 
prietene, şi doare. 

A trecut pe stradă 
om bolnav şi palid: 
pentru lacrimile lui, sufletul a fost pocal. 

Sălciile plângeau 
cu lacrimi grele, de metal: 
o, lacrimile lor s-au cuibărit în mine 
şi m-apasă. 

Pe cer erau lacrimi multe, mici, 
şi-o lacrimă mai mare, 
şi n-am ştiut: e cerul ce-oglindeşte 
ceea ce este în mine, sau cugetu-mi e-oglinda? 

Prietene,-nţelegi 
că trebuie să plâng?

traducerea Mihai Rădulescu