Aici a fost odată patul 
unui copil care-a fost dus, 
într-o cutie de păpuşe 
în parcul cu pământ şi piatră. 

De-atunci, în colţul lor obscur 
soldaţii stau tăcuţi, de plumb, 
încremeniţi lângă trompetă 
cu gândul dus la bătălii 
şi biruinţi imaginare. 

Un tren expres de tinichea 
în gara mică de carton 
a ruginit de nostalgie 
şi-un călător liliputan 
în vagonaş a adormit. 

Şi calul blând, de lemn vopsit, 
încet, în gândul lui nechează 
şi plânge-amar bufonul mut, 
decoloratul arlechin.

