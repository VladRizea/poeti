Sub întunericul înalt, 
Își joacă lacul solzii de asfalt.

Pădurile-nfoiate, dealul frânt,
Turtite-s toate între ceruri și pământ,
Iar zările atâta-s de aproape, 
Că marginea li se coboară-n ape.

Doar pe tipsia tulbure și veche,
Subțirea stea s-a coborât,
În apa grea să-și caute pereche -
Că-i singură-ntre nori și-i e urât.

Sub malul aspru, încâlcit de scai,
Stă lacul mohorât cu ape rele, 
Cu nuferi morți, cu broaște mari de putregai, 
Dar în adânc - cu jucăria unei stele.