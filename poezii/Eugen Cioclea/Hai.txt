Hai să dormim, iubito, pe podea.
Geamă bolnav de gelozie patul.
Vreau să te simt intrând sub pielea mea
ca într-un cort
unde-ți voi
fi amantul.
Câtă lumină-nclini de la genunchi!
Cât aer pui cu sânii în mișcare!
să sufăr plin de seve ca un trunchi
de tei, răpus de tânăr
din picioare.
Azi pentru prima dată-am priceput
până în genă raiul și pustia,
cât de ușor e Stixul de trecut
în barca ta de coapse,
arămie.