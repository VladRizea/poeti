Gurii-de-Rai, dorul se lasă-n ore,
din arcul câmpului lichid, ce este
rotit către amiază de celeste
în rochii lungi, brumate şi sonore…

În frunte-i orologiul – de-i chiar peste
balauri albi din cosmicele hore ;
în clopote, pe somn, mirate nore
văd casa-n grâu şi nu dau încă veste :

că s-a-ncreţit genunea-ntâia oară,
că-n uşa nopţii mărul ne ’lumină
de-nzorieri, cu ierburi şi cu vină

purtată de sămânţă în vioară,
când jos e graiul iar presus lumină
cu arc de Sol-Ceresc în subţioară...