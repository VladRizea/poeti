Mulţumesc, Doamne, că mă laşi 
                                               să stau călare,
pe-această-nsomnorată protuberanţă a soarelui,
                                      chiar în dreapta Ta...!
De-aici văd bine pământul, 
şi-l aleg, Doamne, între două respiraţii,
pentru vremelnicia germinaţiei de gând,
pentru foşnetul oceanelor de neuroni...

Cum respiri, Tu, Doamne, o dată 
la şaptezeci de milioane de ani înmuguriţi, înfrunziţi, 
înfloriţi, rodiţi, vestejiţi, poleiţi în aramă, în aur, 
în argint, în toate...

Examinat mai cu atenţie, Doamne,
pământu-i ca o varză bine-nfoiată,
cu magnetica-i rădăcină înfiptă adânc,
                     în temeiul protuberanţei mele, 
cu frunzele mărginaşe bătute de vântul solar, 
cu oamenii-purici albi, gălbui, roşii, negri,
cu limacşii abandonaţi de cochilii,
cu coropişniţe, cu crapi, cu egrete,
printre frunzele centrului-cap-chelit, 
cap întărindu-se, cocându-se 
în sublimele raze roase de fluturi –
raze al căror rumeguş curge 
în creştetul verzei-pământ, 
pârlind câte ceva, pârguind o parte...

Doamne, între frunzele verzei-pământ,
e-atâta viermuială, e-atâta moarte curgând imediat, 
din orice naştere...! Mişcarea frunzelor, panica stârnită 
de vântul asurzitor, de prăpastiile căscate între fiinţe...!
Gândeşte-te, Doamne, regândeşte-Te, 
în frunzele verzei-pământ...!
Că bobul de rouă rostogolit pe nervuri, în dimineţi, 
înseamnă cataclism, avalanşă, pustiire pe-o vale, 
sau pe toate plaiurile acelei privelişti, 
că tremurul fiecărei frunze e seism întunecător de stea, 
semănător de genune...
Ai putea să stai o clipă, 
să regândeşti veritabila, dreapta lumină, Doamne, 
chiar şi pentru varza-pământ...!

Ce caută farfuriile, discurile, Doamne, la varza-pământ –
atent la circumferinţa pietrelor, 
unele-s gravide, Doamne, 
după atâtea potoape, 
sub tot mai ofilit curcubeu : 
ştiu, 
vrei să văd ca omul din zorii istoriei, dar... 
Moneasa-Dacia-Romȃnia, 28 iulie 1991.