Tund iar trandafirii-nmuguriţi din faţa ferestrei mele 
de martie – cei ce-mi bucură de-o vreme irişii, prin trei
anotimpuri, cei ce se-nspinează din privirea-mi 
ca de pironit Iisus Hristos, ori ca de mesager celest 
al Sarmisegetusei, cel cu trup tras prin inel,
etern-îndrăgostitul cu cel mai mare rău de cer,
etern-îndrăgostitul din Gură de Rai, da, Soră a Soarelui,
el, tras-prin-inel, de-l auzi şi-acum că-ţi descântă :
„– Să fii buna mea fecioară, / cea cu trup de brad-vioară, / 
să fii lemn de trandafir, / să te mângâi : fir-cu-fir – / 
cer-cu-cer, rază-de-rază, / din amiaz’, până-n amiază…!“
Da, el, cel cu trup tras prin inel, în care, trisimetric, 
se-nfig trei suliţe : pentru trandafirii-mpurpuraţi – ceruţi 
drept vamă Gurii de Rai, de Cosmic-Sacrul Întreg, 
de bunul Dumnezeu...!
Transpir echinocţial, dar continui să tai lăstarii
de viţă de vie – acele rămurele de-un an –, făcându-li-se
de-nstrugurare – şi mulţumirea-i pe loc, în belşugul 
de sevă – lacrimi sempiterne – pentru sănătatea 
ochilor mei de mărţişor, pentru limpezire de nimb, 
privirilor aţintite-n solstiţiul de vară...!