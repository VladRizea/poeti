E-al treilea cântat al cocoşilor şi se trece la ora de vară, 
bucurându-mă să constat că măiastra privighetoare 
îmi administrează secundele-n regimul-de-lună, 
că sublim-elansata ciocârlie are în grijă minutele mele 
dintr-un veşnic regim-de-soare, că-naripatele psalmului 
mai refuză să se supună ordinului dat de teroristul timp. 
Dacă nici cocorii, dacă nici berzele – din ceruri de câmp, 
ori vineţiu-cogaionice – nu se aliniază ordinului 
din acest nou regim al orei, dacă nici viile-nluceferate, 
dacă nici ielele mov din codri profund-constelaţi 
nu-nfloresc, nu rodesc, ţinând cont de ordinul noii ore 
de vară, dacă nici mrenele din râurile limpezi ale Daciei 
mele, de aur, dacă nici orci din pacifice oceane terestre – 
dar galactice fane – încă nu transpiră
în amniotic-prezidenţialul haş-doi-o şi nu sunt de acord 
cu şablonul noii ore de vară, dacă nici elementele  
nu se conformează-n vreun chip ordinului 
noii ortografii de material plastic, din regimul orei 
de vară, dacă nici tu, domnişoară, sortită mie-n perechea 
de la mărul din rai, nu-mi refuzi drumul pe care mai fac
fum şi blând scrum, eu îmi depun demisia chiar acum, 
la ora trei, spre-a reintra, prompt, în mit şi-n întregul 
edenicelor vase liberiene-ale orei din fire...