Burlanul de material plastic – dirijorul apei pluviale 
de pe acoperiş, prin holul mic, pe lângă balamalele uşii, 
de la intrarea roz-cotidian în cosmicul meu apartament, 
ca o vulcanic-ruptură de stil, cât buzunarul stâng, 
pentru tutun, al lui Dumnezeu, după proiectul 
unui inginer de parfum prezidenţial-socialist, în conducta 
colectoare de la subsolul blocului nostru de beton
antiseismic, azi-noapte, către ora zero, sub povara 
unui invers-tsunami, celest, desigur, într-o apocaliptică 
rupere de nori, poate, ca de la potoape – a început 
să vibreze – cam ca la înălţimea unui buric din afişul 
de modă –, s-a ondulat – sub presiunea valului de sus –, 
doar de câteva ori, de parc-ar fi fost Turnul Eiffel 
la un seism de gradul nouă, sărind în ţăndări – arteră 
de sticlă de tub de neon... Totuşi, nu mă pot vârî 
încă-n sicriele-lacrimi-de-chihlimbar, noroc am 
şi la ora zero, căci tot la o astfel de oră m-am născut
graţie frumoasei fecioare a gravitaţiei noastre terestre,
ce-şi frecase sânii de omoplaţii mei, în vreme ce ţineam 
zdravăn de-acel burlan de material plastic, sub nebănuită 
presiune : ea a-ndreptat la timp arteziana dinspre tabloul 
electric spre baie, ferindu-mă de fulger transpirat 
şi de trăznet îngenunat-interior...