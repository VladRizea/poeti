În buzunarul drept de strâmb al Primăriei de Păpuşi, 
intră banii luaţi de la mine prin şapte sute şaptezeci 
şi şapte de impozite : pentru umbra blocului meu de beton, 
pentru umbra ploii – picuri-picuri – ce-i cade – da, din joi 
în Paşti – pe acoperişul smolit, pentru amprentele 
autoturismului în sens giratoriu... În buzunarul stâng 
de drept al Poştei de Păpuşoi, intră banii mei ca taxă 
telefonică, ori de timbre de pus pe celuloza imaculată 
a tornadelor, pe plicurile portocalii dintre buldogi 
şi furtuni... În buzunarul de la genunchi, al Eon-Gazului 
de Păpuşele, intră banii mei drept plată pentru gătit 
la aragaz, pentru-ncălzitul apei, pentru invizibilitatea 
poluării interstiţiale... În buzunarul de la pieptul Enelului 
Albastrelor Fulgere, intră banii mei pentru electricitatea 
din văzul de noapte, pentru scurtcircuitele televizate,
pentru toate cele de dincolo de curcubeu, de zarişte... 
Banii rămaşi din salariul tăiat, din pensia ciuntită,
întră şi ei foarte iute-n celălalt infinit de buzunare :
buzunarul-balaur, buzunarul-hienă, buzunarul-vultur,
buzunarul-capră, buzunarul-găină-cu-ou-şi-fără-roşu,
buzunarul-Mercur, Buzunarul-Venus, buzunarul-Pământ,
buzunarul-Marte şi tot aşa, la plusinfinit, la minusinfinit, 
până la intrarea tuturor mişcătoarelor din priveliştea 
cea de toate zilele şi cea de toate nopţile, 
în buzunarul-cancer, numit şi cosmică gaură neagră, 
încât vă pot declara cu cea mai mare sinceritate 
că astăzi, de ziua mea oficială ca poet al naţiunii valahe, 
evident, pe stil vechi, renunţ – tocmai spre-a face 
cât-de-cât economii – şi la cercul tot mai strâmtorat 
al invitaţilor, şi la cel mai larg, cu putinţa respirării 
de-ozon, din mijlocul sferei de flacără, şi la cupa 
de şampanie prezidenţială, regală, imperială,
din miezul albei sfere, şi la înfrăţirea cu bradul, 
şi la nunta cu naşii mei cosmici, Soarele şi Luna,
şi la livada mea de meri din rai, şi la palatele mele
de aramă, de argint, de aur şi de diamant, din Infern,
şi la nemurire, şi la moarte, lăsând guvernanţilor iubitei 
mele Dacii, conducătorilor ei din anul 106 încoace,
toate comorile, îndeosebi, ultima din această serie,
alături de nemurirea-n roata de foc…!
Iubito, mai toarnă-mi în cupa de-argint acel zaibăr 
infinit, de putere, că altfel, îţi muşc toate elementele 
fătătoare de lumi şi-ţi incendiez universurile, 
retrăgându-mă din acest „stat reformat de lături“ 
şi trăgând, apoi, zăvoarele, pentru cinci milenii, 
fără frontire, la mine-acasă, la mine-n lacustra davă, 
ca unchiul, în casa sufletului, amin …!