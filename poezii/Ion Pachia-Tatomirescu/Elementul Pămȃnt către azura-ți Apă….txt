„– Mare, ia-ţi umbra şi du-te...! Poţi fi cerul strămoşesc 
al Daciei mele, bine gospodărit, cu constelaţii 
agreste-ndeosebi (Cobiliţa, Racul, Rariţa, Şarpele), 
dar şi urbane, ici-colo (Lyra – nu Cetera –, Spiţelnicul)...! 
Poţi fi spirala Apelor Primordiale, cu buclele însinelui 
de nouă ceruri, poţi fi ultra-violeta stâmpărându-mi 
vulcanii-stele, în erupţie, poţi fi cea mai alb-luminoasă 
spumă a laptelui, astfel guvernându-mi registrele 
nocturnului, ori poţi fi chiar buricul galaxiei, 
poţi fi cosmic-infraroşia, sau tomata de cuptor...!“ – aud 
iar îndemnul elementului meu, Pământ, înnegurat, 
pe malu-i sâgmăcin, către sfânta, azura-ţi Apă…