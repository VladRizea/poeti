...primul preşedinte al Republicii Mondiale a Poeziei

Motto : „Limba Pelasgă > Valahă este Patria Poetului Pelasg > Valah (Dacoromȃn)“ 
(I. P.-T.)

Poetul Autohton muşcă absolutul în gură de rai, Enciclopedicule,
şi devine nemuritor. Prima oară l-am văzut prin inima peşterii, 
venind călare pe ursul stelei polare, să prindă taifunul 
de coarne... Pe-un picior de plai, printre flori de os,
l-am zărit apoi rostogolindu-se de trei ori, înrăzărindu-se,
neftinindu-se-n ou de zăpadă cât casa, 
proptindu-se-n malul-triunghi, 
la cei şase brazi de-ntuneric şi-unul de fulger – brazi-suliţe,
domnule Cantemir... Dar s-a ivit printre cetini 
Jumătate-de-Om cu sabie de crom, cu ţeapă de aur în cap,
spre-a-njumătăţi oul: cerul constelat Lirosof s-a numit,
masa pământului – înrădăcinată-ntre ape de-agat – 
Poet s-a chemat ; galaxia de sunete-a cunoscut armonicul număr ; 
sfera cu două gâturi de lebădă-n dans fulguit-a hieroglife 
printre fânăriile-raze... Poetul Autohton, Enciclopedicule, 
stă cu genunchiul drept pe grumazul muntelui Cogaion, 
înfiorând caprele negre, florile-de-colţ, 
şi-are glezna stângă-nfăşurată-n coada cometei...
Poetul Autohton, domnule Cantemir, peregrin în azur, 
în liftul curcubeului, s-arată deseori şi ca războinic 
împotriva zeilor mişei, înmăciucându-le pădurile din creştet...
În ora de sublim, Enciclopedicule, Poetul Autohton merge
la Lecţia de-anatomie a lui Făt-Frumos – şi, de pe masă,
dintre bisturie cu laser, se-nalţă-ntr-o aripă şi jumătate ; 
dacă secţionează magnetismul, liniile de forţă desenează 
Antarctida-i, unde, când scoţi o săgeată şi tragi la-ntâmplare, 
pinguinii îşi pun şorţuleţe de purpură –
e semn că Poetul Autohton trece-n Cuvânt cu neuronii de aur ;
dacă atârnă ciocârlii de priviri, ochii lumii învaţă înrăzărirea ;
chiar cu auzul înfăşurat în privighetori, mai poate desluşi 
numărul ce se imprimă-n orele soarelui...
Când aprinzi pasărea Phöenix, afli-n umbra-i, răstignit,
Poetul Autohton, domnule Cantemir, nou Hristos 
purtând coroana cu spinii de jar, cu elitre-flăcări...
Taie cu fierăstrăul, Enciclopedicule, din creştet până-n tălpi,
statuia Înţeleptului Ponto-Dunărean, dezgropată recent,
şi vei găsi într-un auricul Poetul Autohton, citind
cartea de cristal a Femeii Gânditorului...! Sfâşie ventrele-ceruri –
şi din oglinda baionetei te va-ntâmpina zâmbetul lui...!
Când pana e-n mâna lui, domnule Cantemir, zmulsă din aripa-i,
din adânc vânăt, dă măseaua de minte a limbii tuturor gurilor...
Azi-dimineaţă, m-am uitat printre cumuluşii testamentelor
şi-am zărit Poetul Autohton, mai iute ca îngerii alergând,
cu gladiole-nrourate pentru stelele din ochii Limbii Valahe.
Poetul Autohton, domnule Cantemir, anulează dictatura 
aplauzelor sterile şi dirijează satelitul meteorologic 
al Edenechitterrei...
(Duminică, 16 octombrie 1983, la Piramida Extraplată de Tibissiara > Timişoara-Dacia)