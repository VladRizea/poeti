Ion Pachia-Tatomirescu 


Sfântului holopoem, supraetajatelor lui metafore... 

Cum nu trebuie să dai mierloiul din inima-ţi cu stent,
pe mierla de pe ramul drept al arborelui genealogic, 
în aprilie, da, cea de pe crenguţa aceea, parcă în simetrie 
cu artera-ţi carotidă de stânga, aceea, cu bază-n sinus,
cea conducătoare de globule împurpurate de emoţii 
proaspătului cer cu îndimineţit crepuscul, 
ori cum nu trebuie să-l schimbi nici pe mierla din vârful 
de piramidă, cea aşezată imperceptibil-invizibil pe tine, 
de-acel ochi pineal, din fruntea tuturor pupilelor lumii, 
tot aşa, nu înstrăina nici truda-mi de Sisif, cu stânca 
metaforei mele supraetajate, ancorată cu tânăr odgon, 
între omoplaţii-mi trecuţi de amieze cu bine, în părelnicia 
rucsacului umplut cu tot aurul pentru cosonii Daciei, 
dar şi cu proprietăţi întru alpinul catharsis, 
tot mai ozonat-înviorător şi infinit reiterat...!

Şi tot aşa, nici truda-mi de Sisif să n-o dai la străini, 
cu sâgă-uluc, ori cu lespezi-uluci aidoma treptelor 
de rachete-metafore, de le duc, de le-aştern treptat, 
la mal de năvalnic pârâu, ţâşnit din peştera de azur, 
de sub un vârf ca de Cogaion, mereu tangent norului
de bosoni, mereu în atingerea razei lui Dumnezeu...!

Şi tot aşa, nici truda-mi de Sisif să n-o încredinţezi 
decât ferm Sfântului Holopoem, divină vibraţie, energie 
nebănuită sub saturniana-i pălărie, sub neştirbita lui 
aură-galaxie, de unde se ivesc tot mai des ploi calde 
cu prigorii, printre fulgeraşe, la echinocţiul de primăvară, 
peste toate fertil-dumnezeieştile reliefuri cu nestemate, 
dar şi cu piroclastite de metafore paradoxist-revelatorii, 
cât zgârie-norii, cât rezistă armătura cu omătuţe sculptate 
în fildeşii de chihlimbar ai mamuţilor – aproape spiralicii 
colţi ce-nfiorară gravitaţia şi câmpiile-nflorite de litere...