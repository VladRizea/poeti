La mulţi ani, doamnelor, domnişoarelor stele,
la mulţi ani, ierburi, brazi-cosmici, crabi,
la mulţi ani, veveriţă, cerboaică mirifică, privighetoare,
la mulţi ani, luceferi – cavaleri ai singurătăţii, 
la mulţi ani, împărat al poemelor sisifice, 
bolovănoase, prometeice, rupte cu barda 
                                         din protuberanţele soarelui,
la mulţia ani, păduri, oase de orgă, aeroporturi, 
                                                maree, grâne-fecioare,
la mulţi ani, doamnă calotă de gheaţă, caşaloţi albi, 
                                                          albine în faguri,
la mulţi ani, domnule curcubeu, cocoş de munte,
la mulţi ani, libelule, cirezi, somoni şi păstrăvi
de pe limpezi fluvii ale Căii Lactee, fitotroane,
la mulţi ani, viţă nobilă de vie, mare albă, 
                          ori neagră, herghelii, oceane pacifice,
la mulţi ani, porumbei înflorind ramuri de măslin,
la mulţi ani, preşedinte al republicii de rouă 
                                            interioară, Edenechitterra,
la mulţi ani, rachete cu fotoni, pluguşor celest, 
turme cu lână de platină, sâgi eliberând izvoare,
la mulţi ani, sobolule, cibergaie, lup din steag,
la mulţi ani, vârstă a pietrelor mele de râu,
la mulţia ani, bombe cu neuroni, născătoare de idei 
rotunde cât soarele-ncreţind genunile,
pentru pacea irişilor şi a sângelui de primăvară,
la mulţi ani, spirit bun al galaxiei de petale,
la mulţi ani Făt-Frumos din viteza gândului, 
                                                     din cutele timpului,
la mulţi ani, Dochiană, spuma laptelui,
la mulţi ani, domnule Cantemir, Enciclopedicule,
la mulţi ani, Ion Pachia-Tatomirescu...!
31 decembrie 1980, Filiaşi.