La marginea satului meu cu oase de zăpadă,
este mormântul Bunicii Floria...
Cea mai vie stea lunecat-a-n genune,
când i-au aşternut pat de argilă...
„– Bunică Floria, ţi-aş ridica un obelisc de granit suedez,
dar n-am atâţia bani...! Ţi-aş ciopli un soare de marmură
cât cerul, dar n-am atâta piatră, nici daltă...!
Am sculptat o piatră neagră, de râu, în formă de lebădă,
ţi-am ridicat o mânăstire de cuvinte, zidindu-mi umbra,
cu turle-nşurubate-n inima Carului Mare...!“

Umbra turnurilor – pe valea cu viorele
şi curcubeu neîntrerupt...!

Satul meu are tot mai multe oase de zăpadă
şi sfidează anotimpurile...
23 august 1987.