Pe-ngusta plajă, la râpa-mi stâncos de veche,
brusturele şi-ntinde sărbătoreşte umbra cea lată –
demult, frunza-i stătea pe cârpătorul de pâine nouă,
demult, frunza-i – cât umbrela – o puneai şi tu 
peste creştet, Iubito, ocrotindu-te de-arsură de soare, 
ori de ropotul ploii : priveşte cum brotăcelul 
îi caută şi-i cântă răcoarea, ferindu-se doar 
de mărgelele din ochii şarpelui…!
Cum te ştiu, răcănelul meu lazurit, 
de cine teamă ţi-ar fi, la ieşirea-ţi din valuri, 
din spumele mării, căutând-cântându-mi 
umbra de brusture tânăr …?!

În jurasic, de-ai fi fost Arheopterix zburând după mine, 
alergându-mă cu-nfricoşare de moarte spre peştera-mi,
prin mai toată Pădurea Domnului, pe după ulmi şi stejari, 
tu-n lupinguri, eu – în ocolişuri printre dăcini milenari –
fără a mă da prins iar, din Gura de Rai, cu paloşu-mi creţ,
crestându-ţi aripa stângă, piciorul luându-ţi 
cu săgeata-n iuţimi făt-frumoase, ochiul drept scoţându-ţi 
cu suliţa, nu văd cum ai mai putea să mă priveşti firesc,
până la sfârşit, din ochiul de-azur teafăr ce ţi-a mai rămas.

Azi este ziua Venerei şi trebuie s-o duc iar la stomatolog 
chiar dacă plouă torenţial peste piramida extraplată – 
ce-i oraşul meu –, chiar dacă miorlăie pisicile 
pe-acoperişul hanului din imediata vecinătate, 
chiar dacă infernal de tare scrâşneşte tramvaiul 
în intersecţie, nu ca ieri-seară, când, graţios, 
în stânga unui cumulus blând,
luna,-n două coarne, valsa şi argintul viu al sudorii 
îşi rostogolea bobiţele pe valea vertebrelor tale…
Pe-ngusta plajă, la râpa-mi stâncos de veche, brusturele
îşi întinde iar, sărbătoreşte, umbra cea deasă 
a celeilalte generaţii de frunze...