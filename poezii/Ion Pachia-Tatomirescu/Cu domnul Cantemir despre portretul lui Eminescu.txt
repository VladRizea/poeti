Ninge-acum orizontal, domnule Cantemir, de parcă se piaptănă 
al nostru tată-cer, Samoş, Soare-Moş, deasupra tuturor 
peşterilor sacre din Carpaţi, după o noapte în care i s-a spart 
– de-atâta somn greu – imensa-i pernă cu puf de lebădă : 
în bărăgane, până sub Dunăre, cai şi călăreţi 
se scufundă printre nămeţi...!
E-n spuma-laptelui ţara întreagă, Enciclopedicule, e-n zăpada 
de pe faţa lui Eminescu – da, în profil, chipul Poetului seamănă 
cu harta incandescentă a Patriei, fixată perpendicular 
pe zidul eternităţii din umerii lui cât Dacia, cȃt Dacoromânia...
Bucovina, Maramureşul, în omăt, adună lumina întreagă 
de pe fruntea Poetului ; pe tâmpla-I stângă, se zăreşte Prutul, 
clopoţind până sub lobul urechii, unde se ocheteşte-n Don-Ares > Dunăre ; 
de sub sprânceana-I arcuită sonor, şerpuieşte Siretul, mai lin, 
spre Fluviul cel Mare, ce-i conturează stufoasa bărbie (desigur, 
delta-i se ascunde sub ceafa lui neguroasă)...
Da, în profil, capul Poetului întruchipează harta Daciei de România 
uimitoare, înrădăcinată-n eternitatea-I din umeri : din ochiul Lui 
drept, izvorăsc râurile noastre parţial-libere – Tisa şi Someşul, 
Crişurile, Mureşul şi Oltul (da, Enciclopedicule, ochii lui himerici 
scânteie-n lăuntru, de ei rezemându-se Apusul cu-ale lui coroane 
supraetajate) ; buzele Lui murmură Porţile-de-Fier-ale-Cuvântului 
(porţile de platină, ori de crom, sau de lumină – cum vrei să le zici...) ; 
Dunărea I se înnoadă sub mărul-lui-Adam (ori Mărul lui Deceneu, 
de doreşti), simţind magnetul invizibil al Pontului, în pat 
de răchită Euxină ; pletele Lui – cât Moldova noastră 
şi Dobrogea de toate mileniile –, proptind răsăriturile, coboară 
dinspre Putna şi Voroneţ – şi clopotele mănăstirilor (în care Ane 
zidit-am) înalt întăţesc (o, nuuu, domnule Cantemir, părul lui, 
pana corbului, este natural – n-a purtat perucă vreodată, 
ca-n medievalele vremi ; n-aş putea spune cine I l-a potrivit 
cu foarfecele – eu aşa-l ştiu dintotdeauna – Luceafăr – şi-apoi, 
cine poate să tundă veşnicia, Enciclopedicule ?)...!
Da, în profil, capul divin al poetului Eminescu
întruchipează harta Daciei-de-România uimitoare, 
înrădăcinată-n eternitatea-i din umeri – şi de aceea, poate, 
pământul nostru a dăruit cele mai multe genii pe cap de locuitor 
(mort, viu, viitor)... Da, în profil, chipul Poetului conturează 
harta incandescentă a Patriei, fixată perpendicular pe zidul 
eternităţii din umerii Lui cât Dacia, cȃt România..., cȃt...
1985.