Nu ştiu de ce intră atomii în visele mele şi se-apucă 
să-mi bârfească toate cele cinci elemente, metodic, 
ştiinţific, liric şi curcubeu, pe toate feţele lor sferice – 
doar întruchipează perfecţiunea cosmic-minusculă : 
doamna Oxigen întinde braţul către domnul Hidrogen,
ies la plimbare pe malul râului electrificat, de câmpie,
primenit foarte des în droaia-i de cămăşi de fulgere, 
pe aleea de-april’ cu magnolii-mbumbite ce, din spatele 
catedralei metropolitate – incontestabila mea piramidă 
extraplată –, rămâne singura cale neaglomerată 
până-n Lună, se relevă drept singurul drum rezonabil, 
pietonal, până-n Soare... Domnul Carbon are patru 
nevinovate neveste – dar eu cred că de-asta s-a făcut 
negru de ciudă, negru-absorbant de India, negru-diamant 
de Africa, ori negru-rândunică, sau negru-pinguin, 
de-ntăreşte oximoronul dintre focă şi alba ursoaică, 
la polul celălalt, în care se reazemă toate busolele –, da, 
domnul Carbon se-ntâlneşte astăzi – la ceaiul orei 
cinci-după-amiază – cu alţi cinci semeni ai secţiunii 
de aur, se-aliniază pe bordura dinspre buza cu magnolii, 
a râului, perfect-simetric faţă de cei şase duci-Hidrogen – 
spre-a trece printre ei, fireşte, doamnele-Oxigen, 
cele şase, da, ele, îmbrăcate exact ca miresele ieşite 
din catedrală, fâlfâitoare, pe trepte, unde-şi lasă cătuşele 
de fum abundent, lumânăriu, de nuntă: paşii lor intră
într-un ritual profund-poematic, de zici că-s anapeşti 
ce-ţi caligrafiază coala olarului, coala de-argilă 
a lui Dumnezeu, ori, mai degrabă, dactili de puf, 
până ce, din cometele rochiilor purtate de-aceste mirese 
râmâne doar aburariul de la mierea clorofilei, la zahărul 
cald... Frumoase sunt până-n Soare, şi dincolo de el,
nemaipomenitele călătorii cu balonul, ale heliului – 
că nu prea ia foc... Şi-acum, îngăduiţi-mi să m-aşez, 
să-mi trag sufletul din emoţii, chiar pe-această bancă, 
la umbra violetei magnolii, în blânde energii, 
lângă frumoasa doamnă-Oxy(gen), pe-a cărei rotulă 
stângă văd că dansează atomul de aur 
ce nici nu mă vede – el, mai mult ca sigur, o confundă 
cu calota sferică de nord, planetar, în alb-intens 
de Groenlanda – şi s-o-ntreb cu sinceritatea ce, 
din existenţele-mi anterioare, mă tot caracterizează : 
„– Doamnă Oxy(gen), de ce, întotdeauna, când rămâi 
singură, începi să arzi în dezlănţuire, până s-aprinde 
Steaua Polară în cerul din mine, în cerul din tine, 
în toate cerurile din ei,
până-n cerul-Dumnezeu, al zecelea...?!“