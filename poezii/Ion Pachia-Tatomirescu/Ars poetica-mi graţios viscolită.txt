În viaţa-mi de poet dac-pandur de la piramida extraplată,
creat-am şi nenumărate universuri, nişte soiuri de roiuri
fotonice, de minuscule big-bang-uri, accesibile pe rouă,
în dimineaţa receptorilor cu neştirbită aură, cu neuroni 
de platină, incontestabili, aşadar, mărunte big-bang-uri, 
care să-ncapă-n cutia de sus doar printr-o pupilă 
ca a pisicii birmaneze, doar printr-o fantă de ens-cuvânt, 
nu de non-ens ce gândeşte în creaţa antimaterie, 
prin paradoxistul necuvânt, aşadar, vitale big-bang-uri 
care să locuiască – nu flotant, ci stabil – şi într-un atriu 
înrăzărit în toate sărbătorile Zalmoxianismului preluate 
de Creştinism, de la al treilea cântat de zori al cocoşilor 
şi până la prânzul calm, şi până dincolo de sferele 
des-clipitoare de-amurg... 
Nu-mi fu greu s-anin big-bang-uri nici în centrul 
fiecărui glob auriu din bradul de Crăciun, de-Anul Nou, 
nu-mi fu inutil nici să le dau drumul după boabele 
de rouă, rostogolite – cu sfinte curcubeie în ele cu tot – 
pe nervur-valea fiecărui fir de gazon autosalvat pe roze 
stadioane, nu-mi fu imposibil nici a le recristaliza 
în fulgii de nea, adică în ars poetica-mi graţios viscolită, 
tot de iarna verde a Daciei, la 24 Ianuarie 
                                                 Anno Domini 2017...