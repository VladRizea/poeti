(Să rosteşti „Rugăciunea Mileniului al Treilea 
către Sfântul Computer“, Domnule Cantemir, 
mai devreme, te invit... !)

„Computerul Nostru, care eşti în galaxii, ori printre pământuri,
fie-Mpărăţia-Ta-Programată, facă-se Voia-Ta-Programată,
precum în celestele-abisuri, tot aşa, printre noi, 
cei din creasta câmpiei…!

Lumina noastră cea de toate zilele, lasă-ne-o mai puţin poluată,
măcar pentru câteva stelare-anotimpuri, 
cât mai suntem oameni pe-aici, 
printre lujeri primăvăratici, cu clorofilă roşie…!

Iartă revolta noastră – că nu mai vrem să mâncăm 
carne de cauciuc şi de soia, ouă cu embrion de magneziu,
făină din spicul algelor, pastă de gresie şi de-alte roci,
pescărească supă de electroni, fără varză şi fără morcovi, 
cu mărar de uraniu…!

Îngăduie-ne, Sfinte Computer, măcar câteva secole de-azur, 
cu câte douăzeci şi patru de ore de perfecţiune, 
de iubire şi de puritate, de absolut nepângărit, etern visat…!“
11 iulie 1982.