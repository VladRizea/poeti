În valea roşie, în valea galbenă, în valea portocalie, 
în valea albastră, în verdea vale, de vrei, ori, pe rând,
în fiecare dintre cele zece clipe sacre, chiar în toate văile 
curcubeului – cel din Zalmoxianism, Iubito, unde văile-s 
în decadă de aur, nu cel din Creştinism, al „jurământului 
anti-potop“, unde-au rămas doar şapte, desigur, fără acea
„cale-vale de lapte“ –, eu te invit, Iubito, înalt-lăuntric
să contemplăm, în închidere de secol, grozava ploaie 
de stele, sau, poate, de-avem noroc, şi-acel „nemaivăzut 
ceva“, mai mult ca sigur, între veridic şi fanatic, 
între apolinic şi dionisiac, numai după o cercetare atentă 
de vreo patru decenii sănătoase, a rupestrei unităţi 
culturale dintre euroasiaticele peninsule extreme, 
Hispania şi Chormacinata, polidimensional cercetate 
şi de strămoşul nostru, Aethicus de Dacia, să admirăm, 
aşadar, Iubito, minunoasa ploaie de stele, ploaie fixată, 
eternizată, se poate spune, într-un pătrat, desemnând 
Tatăl-Cer, patrulater perfect, plin cu-nrăzărite cruciuliţe 
meteoritice, mai înaintea-ne cu douăzeci de milenii...! 

Imediat după ploaia de stele, Iubito, în deambulatoriile 
Daciei noastre natale, de la Cuciulat şi de la Coliboaia,
din provincia Ardeal (adică Transilvania, după cum tot 
mai des îi spun rebotezătorii, scursorile imperiilor, 
falsificatorii şi necunoscătorii istoriei noastre antice 
şi prezente, ambiguizatorii, sempiternii noştri duşmani, 
semănătorii de minciuni), dar şi de la Peştera Chindiei, 
de pe malul stâng al Dunării (mai în amonte de Orşova),
putem cunoaşte încă o dată starea de încântec, Iubito, 
sacra spaţio-temporalitate a acelor milenii caligrafiate 
realist-rupestru-animalier, reînviind parcă „eternităţile
de-o clipă“, fie în preajma „tablourilor“ maramureşene, 
„Leoaică odihnindu-se lângă vânător şi psihopompă 
găinuşă de munte“, „Cal roşu-ntristat“, sau lângă crişenele
fresce de „Vânătoare de cervidee / bovidee“, fie în salonul
dunărean de la etajul găureano-chindian, între „Înrăzăriţii 
brazi“, ori cu „Căluşarul“, „Gaia balerină“ etc. 
16 august 2009 / 10 februarie 2017.