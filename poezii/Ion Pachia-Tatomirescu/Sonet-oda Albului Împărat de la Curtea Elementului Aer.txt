Aer, argint, îţi dă Alb-Împăratul
în cupele de crin, în mărgărinţii
dintr-un surâs, iluminând părinţii,
Gura de Rai, de Cogaion, Carpatul...

Chiar de la-ntâiul strigăt al putinţii
îţi pune rostu-n bronhiole, statul,
ninsoarea de polen, la treieratul
oceanului cu grâul elocinţii...

Doamne-din-Cogaion, Tu, Samoş, Tată,
păstrează-ne-Albul Împărat, în lână
de raze, de la soaţa-i nestemată... !

Gutui înmiresmează-n sâni de zână,
să ne-ardă cu pecetea-le-nnoptată,
cât sora soarelui le e stăpână...!