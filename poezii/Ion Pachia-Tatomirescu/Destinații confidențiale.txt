Ce vrea să spună colosul de piatră,
acest sfinx înnebunit în tăcerea lui,
în liniştea lui de piatră, ce-i curge şiroind prin urechi ?
La rugul tâmplelor voastre, sfincşilor,
vin temerar prin fluviile sudorii cu taurul pe umeri.

Ce vor să spună vulturii acestei muzici
când se-nalţă cu oceanele la subţiori ?
Ce vor pinguinii aceştia cu alfabetul ciudat
când îşi bat clopotele pieptului :
dinăuntru, cu inimile calde, spre dragoste,
dinafară, cu aripile-ngreunate de ţurţuri, de sloiuri ?
Epavele mărilor se mişcă-n acest Maraton de lacrimă, de bucurie,
liniştea se sinucide lângă inima unui piept onorific,
pasărea Arheopterix cântă pe năsălia secolului,
undiţele latră la peştii din ochii mâlului, din ochii tulburi,
pisicile-şi pun clopoţei – vase comunicante, 
ochi de sunete –
la zărirea vreunei aripi ce le-atinge templul...

De ce rupeţi lichenii cenuşii de pe uluci ? 
Nu vă daţi seama nici în această ultimă instanţă a crimei
de sugrumarea noului timp vegetal de manifestare ?
Pentru ce mai zvârliţi cu măciucile-n cruci, în voi înşivă ?
De ce s-a-ncolăcit şarpele pe bastonul lui Asclepios ?
Pentru a se naşte astfel tragedia cea mai frumoasă
ce-a oferit-o Olimpul, risipindu-şi propriile-i fulgere,
în rana adâncă a unui timp ce nu se născuse încă !

Ce au avut greierii la marginea cântecului
de şi-au ros viorile, de şi-au aruncat inimile pe lună ?
Priviţi-i cum cântă prin şanţuri din lire de iarbă !
Uitaţi-vă în văile Nilului când însămânţaţi de toamnă 
şi de primăvară,
aruncaţi-vă coifurile de egoism în infern, în paza cerberilor –
diavolii au o criză acută de coifuri, de sânge !
De unde-i moşneagul cărunt cu cocostârcul în traistă –
şi nu-i stâmpără setea c-un bulgăre de apă,
c-un strop de lacrimă de mamă, ori de soţie credincioasă ?
Cine-i studentul ce fuge ţipând din flautul pământului –
samsarii aleargă să-i prindă de umeri torţe kaki :
sunt cumva schelete din Hiroshima, din Vietnam, din catastrofă ?
Oraşul şi-aprinde clopotele, catedralele, cu spirt medicinal,
Prinde ventuze-n spatele reptilelor surde, lungi !

Pentru ce-şi vântură Australia ţărână-n chelie
când n-are multe ciocârlii şi-i sug puii de cangur la piept ?
Unde-i medicul Europei ? S-a inflamat pojarul sub ochi !
Americile suferă grav de deochi în zodia cancerului negru !
Copiii amazoanelor – căsăpitori centauri – sug sânii arborilor.
Cu cergi din Sahara, degeraţii înfaşă tălpile goale, de ceară,
le-nfăşură bine cu funii de fum tăiate din ţevile carabinelor,
cât cântă cocorii pe pavilioanele pădurii ultima simfonie absurdă.
De ce visează femeile, fetele, cu luna plină-ntre sâni ?

Oamenii-vulturi poartă poverile sudorii în ochii de aur ai lumii.
Oamenii-păsări-de-apă suportă patimile sângelui verde.
Oamenii-păsări-de-drum poartă un fel deosebit de povară-ncifrată
de-a lungul spiţelor, din răstignire...

Trebuie să fim oameni când traversăm fluviile noastre interioare,
printre valuri de muzici neauzite de nimeni, 
prin muzicile noastre camuflate –
nu sântem singuri prin deşertul magic cu aureole vacante,
ne urmăreşte un ochi nedefinit la fiecare colţ de stradă al inimii.

Vorbesc întru muzică grea, după rit,
de lângă această poartă de uraniu scurs din pletele 
crunte-ale Dacilor,
în numele acestei cetăţi ce poartă 
                           amprenta uraniului vărsat ! 
24 ianuarie 1967.