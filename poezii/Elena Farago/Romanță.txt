În lanțul legilor haine,
Zadarnic mâinile se frâng; —
Cu fiecare zi ce vine
Se sting luminile… se sting!…

Își ninge fulgii peste mine
Aripa unui mut blestem, —
Dar știu că sufăr pentru tine,
Și nu mă plâng… și nu mă tem…

Se zbate tot mai stins în vine
Al clipelor îndemn nătâng; —
Și-n umbra zilelor puține
Se sting luminile… se sting!

Își ninge fulgii peste mine
Aripa mutului blestem;
Mi-e dor… mi-e dor… și știu prea bine
Că nu se poate să te chem!

Cu fiecare zi ce vine
Sub greul lanțului mă sting, —
Dar știu că sufăr pentru tine,
Și nu mă tem… și nu mă plâng!…
——————————————————————-
sursa: @versurisubfloridetei