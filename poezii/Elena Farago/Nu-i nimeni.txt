Nu-i dor și nici durere în tihna ce te doare, 
Ci-n ceasul ăsta parcă tot gândul ți se pare
Că se topește-n greul unei adânci tăceri, 
De n-ai mai ști de vieții mai ai ceva să-i ceri...

Și nu ți-ai fi în stare să te intrebi pe tine
De nu cumva în minte-ți s-o fi gândind altcine,
Târziu îți pare-o șoaptă ce inima ți-o strânge -
De mult, de mult, pe-o groapă doar vântul de mai plânge...
Din lunga-i depărtare atât de blând te cheamă, 
Că nu-ndrăznești nici capul să ți-l întorci, de teamă
Să nu cumva s-o sperii...

Și când pe alte țărmuri te-o inveli pământul, 
Nu-i nimeni să-ți audă măcar în vis cuvântul...
Și nimeni să-ți recheme blândețea unei șoapte
Să-i lumineze-o clipă a gândurilor noapte...