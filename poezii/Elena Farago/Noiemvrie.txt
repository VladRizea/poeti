În lâncedul soare de-amiază, grădina 
Își zvânta din brazde noroiul, și cum 
Nu-i nimeni să-i cate răcoarea acum, 
Dar zborul de cioare îi cată hodină.
În mâlul ce scade vâscos, fumegând, 
Mai luptă cu moartea o iarbă, o floare, 
Cu frunze cernite-n sinistră coloare 
A negrului muced — ce-ți intră în gând 
Mai muced, mai negru decât e în fire.
Sus ciorile negre, jos mucedele flori !

O, unde ești, creangă de-april, să-mi improri 
Ferestrele vieții cu verdea-ți lucire
Și unde ești, iarbă cu fragedul fir, 
În gânduri să-mi intri cu haina ta nouă, 
Și proaspăt scăldată în bobul de rouă, 
Ce-n suflet răsfrânge lumini de safir.