În serile de toamnă, 
Când îngerii întind
Pe-nchişii ochi ai zilei bolnave
Vălul serii, 
Ne pomenim adesea
Gândind, 
Plângând, 
Iubind, 
Cu-o dragoste smerită
Şi-adâncă
Şi târzie, 
Pe bunii duşi
Pe duşii ce n-au să mai revie
Şi i-am lăsat să plece, 
De tot, 
Fără să ştie
De-a fost cândva o clipă
În care le-am pătruns
În tainiţa comorii
Ce ne-o jertfea pe-ascuns
Iubirea lor adâncă
Şi tristă
Şi sfioasă...
...........................

...În serile de toamnă, 
Când liniştea din casă
I-atât de priitoare neliniştei din gând, 
Ne pomenim adesea
Că-ngenuchiem, - plângând
Cu-o remuşcare-adâncă
Şi tristă
Şi târzie
Pe bunii duşi, 
Pe duşii ce n-au să mai revie
Şi i-am lăsat să plece
De tot, 
Fără să ştie, 
Măcar că-n taina unei
Târzii
Şi vane seri
Îşi vor afla răsplata
Durutelor tăceri...
Că va veni-ntr-o toamnă
O vară tristă-n care
Pioasa şi târzia 
Şi vana remuşcare
Îi vom iubi şi-om plânge
În prada unui dor
Mai trist, 
Şi mai zadarnic
Decât a fost al lor...