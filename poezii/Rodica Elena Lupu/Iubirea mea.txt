Iubita mea, azi ninge prima oară
În acest an bătrân şi trecător
S-au dus şi nopţile târzii de toamnă
Când îmi şopteai că mă iubeşti şi îţi e dor.

Aş vrea să vii prin voaluri de zăpadă
Îmbrăţişaţi să ne uităm la foc,
Dar să nu fie nimeni să ne vadă
Iar fulgii să se prindă-n tainic joc.

Să stăm aşa, un an, o veşnicie,
Îndrăgostiţi sub fulgi de-omăt curat
Şi iarna noaptea nunţii să ne fie
Cât timpul despre noi va fi uitat.

Să ningă aurore boreale,
Lumina lor să ți-o-mpletesc în păr
Iar stelele de gheaţă, mici petale
Să cadă ca şi florile de măr.

Şi când ne vom trezi de dimineaţă
Din visul alb, ameţitor şi fin,
Să se topească florile de gheaţă
Şi-afară să zâmbească-un cer senin.

Versurile se află pe CD - LUNA DE CRISTAL, voce / muzica Rareș Borlea - Raoul