Se întâlniră ca de obicei, 
Dar un nou incident 
schimbă brusc situaţia. 
El, le furniza ştirea că „presa“ 
pusese la pământ un scriitor pentru că
publicase o poezie ce-şi permitea 
să clameze tristeţi autumnale... 
în plină primăvară. 
„Dar ce dracu aveţi, 
staţi numai cu ochii pe «presă», 
parcă v-aţi uita la seismograf: 
vine cutremurul, nu vine? - 
le-o tăie scurt ea. 
N-aveţi încredere în voi şi în arta voastră 
nici cât negru sub unghie.“ 
„Nu e aşa, n-ai dreptate, 
interveni el. 
Tu nu vezi legătura?
Întâi natura moartă în pictură, 
acum pastelul în poezie. 
Eu sunt pictor revoluţionar, 
cu dragoste pentru 
buna noastră maică, natura. 
Atunci de ce sunt pus la zid? 
Iată, a venit la rând fratele meu poetul; 
el cântă anotimpul de aramă... 
Pe cine deranjează, cui strică arta lui? 
Tu nu vezi că e o strategie, 
că cercul se strânge, 
Că din nou n-o să mai putem crea, 
nici respira...? 
Că se reîntoarce vremea de restrişte...?“ 
„Hai, mă, că mi s-a făcut lehamite 
de palavrele şi smiorcăielile tale –
îl întrerupse  brutal ea. 
Tu, revoluţionar? 
Cu glastrele alea de flori ofticoase, 
cu copacii ăia de hârtie? 
Şi ăsta, poetul, cu autumnalele leşinate? 
Duceţi-vă dracu de ofticoşi, 
cu arta voastră de doi bani! 
V-am prevenit, 
arta burgheză se aruncă la gunoi. 
Nimeni nu mai are nevoie de dulcegăriil. 
S-a terminat. 
Acum vă tremură izmenele. 
Nu vor supravieţui decât artiştii puternici, 
liberi de orice prejudecăţi. 
Unicatele. 
Se vor rări rândurile, cu atât mai bine, 
va fi mai mult loc pentru geniu. 
Voi, ca să v-o spun pe şleau, 
faceţi umbră pământului degeaba. 
Iar mie, uite, nu mi-e frică de nicio „presă”, 
nu stau cu ochii beliţi  pe seismograf. 
Eu îmi croiesc calea 
printre cioatele voastre putrede...