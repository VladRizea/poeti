Acum ştiu femeie de sticlă 
Te-am învins.
Mă atrăgea vinul coapselor tale,
Focul de sânge al cărnii,
Laptele frumuseţii 
ascunse sub piele,
Vibraţia blând rotundă 
a aerului din formele tale,
Mierea din păr.
Acum ştiu femeie de sticlă
E de ajuns 
să pui toate acestea la loc,
E suficientă jertfa 
acestor daruri către Dumnezeu 
care te-a creat din foc, 
vin şi lapte
Aer şi miere
Şi-atunci rămîi goală, 
goală de tot
În smalţul sticlos al formelor tale,
Femeie de sticlă 
în care dansează acum
Jumătatea geamănă 
a sufletului meu.
Abia azi 
mă-ndrăgostesc cu adevărat!
Abia acum ştiu femeie de sticlă
Cine eşti, 
Cine sunt,
Cine am fost
La început de Lume
În sfera Paradisului
În Nume.