Sub nucul uriaş, în curte la bunica
Se aşezau la masă toţi sfinţii mei din vis:
Elena, Nicolae, Ion, Gheorghe şi Maria
Şi fiecare-n parte avea câte un tiz.

Eram cu ei acolo şi mă ţineau în braţe.
-Mergi dragă şi te joacă, fugi, nu sta cu bătrânii!
Plecam încet, sfioasă, rupând fire de iarbă
La cuşca din grădină şi mă jucam cu câinii.

Puteai să uiţi de mine, grădina mă fura,
Şi mă uitam atentă cum creşte firul ierbii
Şi mă uimea bobocul: Cine îl deschidea?
Şi cum de aveau pomii corniţele ca cerbii?

Un paradis cu stele grădina mea cu flori:
Narcise, trandafiri, lalele, lăcrămioare,
Mă îmbătau degrabă cu tot parfumul lor
Şi adormeam adesea pe iarba din cărare.

Chiar dacă nu mă strigă sub nuc nici azi, nici mâine
Voci dragi aud şi-acuma şi râsete de sfinţi,
Din tot ce-a fost visarea îmi rămâne,
Când simt că sunt acolo şi mă privesc cuminţi.