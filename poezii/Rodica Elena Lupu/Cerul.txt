În satul din vale
ceva a rămas neschimbat, 
cu tot iureşul transformărilor 
şi prefacerilor, 
şi e aidoma 
cu cel din urmă cu zeci de ani, 
acelaşi! 
Nu se lasă uşor atins, 
poate tocmai de aceea 
oamenii nu l-au putut schimba, 
ca reazem 
pentru toate aducerile aminte... 
Cerul...
Altfel ca în alte ţinuturi. 
Întotdeauna, 
senin spre câmpie 
şi înnorat spre munte. 
Cu promisiuni 
de anotimpuri calde spre dreapta 
şi cu ameninţări de toamne 
şi ierni friguroase spre stânga, 
în dreptul munţilor.
Cerul…