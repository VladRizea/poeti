Acum am timp  să cobor treptele vârstelor să-mi răscolesc amintirile caut printre ele, ca într-un sertar  cu fotografii vechi, din care scot câte una,  o privesci câteva clipe şi o las să cadă la loc –  nu e ceea ce speram. Mă opresc  la cutremurul de pământ, din noaptea senină şi rece de la începutul lui martie: zidurile sufrageriei  se desfăceau,  scrâşnind, din cel vestic  se desprinsese o fâşie lată şi am văzut cum blocul  de nouă etaje de peste drum intra în el însuşi înconjurându-se de un nor  de pulbere lăptoasă. Casetofonul nu se oprise,  mergea pe baterii, Edith Piaf continua  să îl cheme,  patetică, pe Milord al ei  şi, eu nu aveam  decât un gând, să opresc melodia. Am coborât apoi în stradă şi am văzut oameni cuprinşi  de panică. N-aveau decât o dorinţă: să fugă undeva. Se repezeau  pe sub acoperişuri  ameninţătoare, pe sub balcoane  agăţate într-un fir de sârmă,  atingeau cu mâna  pereţii friabili,  mişcători. O lună,  mare,  rotună  şi portocalie, se oprise,  curioasă,  deasupra oraşului mutilat.  Martie 1977