Visez să fiu semănător de stele, 
Sub plugul de argint al Ursei Mari, 
În brazda cerului să-nalţ castele, 
Un Paradis de trandafiri solari. 

Să-mi fie sfera nopţii simfonie 
De rodnice mişcări şi armonii, 
Cu galaxii foşnind ca o câmpie, 
Un labirint gingaş de melodii. 

Şi toate împreună să îngâne, 
Un trup imens de om Dumnezeiesc, 
Ce-a semănat la început de lume 
Un Paradis de stele ce plutesc. 

Visez să fiu semănător de stele, 
Sentinţa Verbului să întrupeze iar 
Din cosmosul de suflete rebele 
Un Paradis de haruri pentru har.