Orizont înroşit 
şi irizaţii curcubeice 
pe cerul din care picură alene 
liniştea din tainele nopţii 
ce va să vină, 
deasupra mării 
clocotinde încă de arşiţa zilei, 
gata-gata să se stingă 
în braţele-i neiertătoare. 

Gândul 
împleticit între picuri de suflet 
se strecoară 
printre aripile pescăruşilor 
osteniţi
şi zboară nestingherit, 
scrutând zările, 
săgetând depărtarea. 

Am învăţat să număr tresăririle lui 
când îşi face de cap 
şi aleargă ca nebunul, 
fără să-i pot pune stavilă, 
încercând, apoi,
să-i desluşesc zbaterile.