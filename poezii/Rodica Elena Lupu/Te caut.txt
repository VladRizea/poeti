Constelaţii de oxigen într-o vază cu apă 
Caut o femeie în care să-ncapă 
Universul întreg, dorinţa mea toată, 
Formele şi toate senzaţiile 
O femeie nouă mereu, 
Cascadă tumultuoasă şi curcubeu
Care să răsară, să explodeze, să ardă 
Să facă din mine ce vrea 
Atom, om sau stea 
Tot timpul să ia şi să dea 
Sângele din inima mea 
Să ne topim într-o singură fiinţă 
Într-un orgasm de conştiinţă şi ardoare
Într-o furtună de zbor şi splendoare 
Din care naşte şi moare 
Viaţa cea verde şi luminoasă 
Femeie frumoasă, care mă urci la cer 
Între constelaţii şi îngeri de miere 
Până departe, sus, la Dumnezeu 
Unde nu mai eşti tu sau eu 
Doar adevărul, lumina şi viaţa.