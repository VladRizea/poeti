Cerul închis zăpadă toarnă
Peste oraşul cenuşiu ca plumbul
Şi murdăria o astupă sumbru,
Ce trist e albul care se răstoarnă!

E frig şi nimeni nu-i pe dâmbul
Copilăriei în această iarnă,
Nici sănii nu mai sunt, nu e nici larmă,
Pustiul a cuprins tot târgul.

În sufletu-i oraşul e-ngheţat,
Şi sărăcia îşi arată colţii,
Sub cenuşiul greu şi hâd al bolţii
Oameni-s trişti, cu umblet condamnat.

Nu e frumos decât în cimitir,
Căci candela mai arde în delir,
Mormintele sub plapuma de nea
Fac astfel mai profundă liniştea.