Aici, la ţărmul mării
scrutez întinderile
încercând să descopăr
ceva, dar parcă înadins
totul a încetat
să se mai mişte împrejur.
Doar ampla respiraţie marină,
din când în când
un zvâcnet
spintecă scurt apele
ca o aripioară înotătoare.

Percepţia e pur vizuală
nimic logic; apare şi dispare,
ca la orizont aripa unui delfin.
Impresiile acestea -
constatări simple,
pe care cândva, cine ştie când,
le vor scoate la iveală
nişte amintiri.

Atunci le voi învălui
în cuvinte alese şi frumoase,
acum nu pot să scriu
şi nici nu am cu ce.
Îmi mângîi privirea
cu întinderea lichidă fără de hotar
peste care zvâcnesc pescăruşii…