RĂBDARE

Să poţi să te ridici
după fiecare prăbuşire:
o străveche, 
ereditară,
inteligentă 
şi superioară, 
răbdare.
Să depănăm secolele, 
mileniile,
şi poate-i vom găsi 
originea
în frămîntările 
din sînul pămîntului,
în răbufnirile 
aburilor ucigaşi,
izbucnind prin surpriză,
sau în valurile 
care săltau peste noi,
şi în toate primejdiile 
ce-au ameninţat, 
aici, 
viaţa omenească;
aurul Apusenilor 
este această 
răbdare