Iubita mea, azi ninge prima oară
În acest an bătrân şi trecător
Când la lumina zilelor de vară
Ţi-am spus că te iubeasc şi că mi-e dor.


Aş vrea să vii prin voaluri de zăpadă
Îmbrăţişaţi să ne uităm la foc,
Dar să nu fie nimeni să ne vadă
Iar fulgii să se prindă-n tainic joc.


Să stăm aşa, un an, o veşnicie,
Îndrăgostiţi sub munţi de-omăt curat
Şi iarna noaptea nunţii să ne fie
Cât timpul despre noi va fi uitat.


Să ningă aurore boreale,
Lumina lor să ţi-o-mpletesc în păr
Iar stelele de gheaţă, mici petale
Să cadă ca şi florile de măr.


Şi când te vei trezi de dimineaţă
Din visul alb, ameţitor şi fin,
Să se topească florile de gheaţă
Şi-afară să-ţi zâmbească-un cer senin.