Şi iată 
o altă primăvară –
mult mai idilică,
pentru că 
mă aflu acasă,
la Războieni-Cetate.

Am hoinărit cu tata 
printre straturile de legume –
pe el îl interesa 
un nou soi de roşii,
iar eu ronţăi o ridiche
şi un fir de mărar.

Pe terasa 
acoperită de flori,
lumina se schimbă
de la liliachiu 
la violet
şi apoi la purpuriu,
de la aurul piersicii 
la portocaliu
şi apoi la sîngeriu,
după cum unduiesc
şi se leagănă uşor
ciorchinii 
încărcaţi de flori.
Zăresc printre flori 
cerul,
grădiniţa cu flori 
din faţa casei
înfăşurată 
în plante agăţătoare,
şi totul e inmuiat 
în culoarea dulce 
a şerbetului.
Calc cu piciorul gol 
iarba
care se ridică apoi din nou,
răspîndind 
o aromă pătrunzătoare
de lapte, de vaci 
şi de miere.
Văzduhul tremurător, 
colorat 
în nuanţe florale,
vibrează 
ca o coardă de vioară
atinsă de piciorul fragil
al unei libelule sclipitoare.