De atâta soare 
şi lumină 
ochii îmi obosesc.
Îmi afund privirea 
în verdele adînc, 
netulburat,
al ierbii mustoase,
atît de mustoasă 
că îmi vine
să mă scald în ea.
Închid ochii 
şi ascult
zumzetul gîzelor 
bete de extaz,
pentru că e anotimpul
soarelui fierbinte, 
pîlpîitor,
în care ele huzuresc.
Deschid ochii 
şi văd
una din gîzele 
acelea mici,
roşii, 
botezate de mine
„gîndaci de catifea”.
E cocoţată 
în vîrful unui fir de iarbă
ce se îndoaie 
sub a ei greutate.

O iau pe degetul mic,
mîngîind-o uşor 
cu alt deget.
Îi murmur un cîntec,
să-i fac plăcere.
O pun apoi la loc 
în iarbă,
s-o văd cum scînteiază
ca o fărîmă de jăratic,
ca o boabă de rubin, 
pe pajişte.