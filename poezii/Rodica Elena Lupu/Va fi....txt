Foşnetul plopilor,
pălirea frunzelor 
înainte de ploaie,
croncănitul ciorilor,
fîşîitul rochiilor...
ce sunt toate acestea
decît o confirmare 
a fumuseţii vieţii,
a vibraţiei sufletului,
un semn al purităţii?

Ce dacă sunt femei 
cu fruntea lată,
cu ochi albaştri, 
aprigi,
de o impecabilă candoare 
şi puritate,
dar care se încruntă uşor
la priveliştea 
fragilităţii omeneşti?

Ce dacă una 
dintre aceste fiinţe 
îţi spune
„veghez asupră-ţi”, 
dar care nu prea tîrziu
va uita ce a zis, 
preocupată mai mult 
să bată 
la nişte tobe 
fantomatice 
măsura vieţii,
ale cărei zile 
se volatilizaseră 
în mare măsură 
în succesiunea rapidă 
a îndatoririlor, 
că totul în viaţă 
este efemer?

Cum se împacă toate acestea?
Cum trebuie judecaţi oamenii,
cum ar fi trebuit 
să te gîndeşti la ei?
Se vor schimba multe 
în lume,
va fi mai rău, 
va fi mai bine, 
cine ştie?

Cum să pui cap la cap 
una şi alta
şi să tragi concluzia 
că ai simpatii 
şi antipatii?
Şi chiar aceste 
două cuvinte,
la urma urmei, 
ce înţeles au?