Femeie ondulată asemenea apelor
Te văd şi mi-e sete de tine
Ca o cascadă curgându-mi între palme,
Ca un izvor
Femeie ondulată asemenea curenţilor electrici
Formele tale se cabrează ciudat
Electrizate de verde, de roşu, albastru, de mov
Ca un fulger
Cu o descărcare dragostea ne înlănţuie
Femeie ondulată ca sunetul
Toată muzica luminilor cântă
Prin tine
Până şi harfe-n adâncul din tine
Chitara trupului tău ce vibrând
Mă vrăjeşte
Femeia ondulată ca lumina

Eşti o oglindă, eşti un cristal
În care chipul Domnului s-a reflectat
Odată demult
Pe vremea când mărul
Nu creştea pe aici
Şi trupul tău de miere şi păcat
Nu, nu era ondulat
Ca un şarpe.