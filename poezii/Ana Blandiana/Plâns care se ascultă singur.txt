Plâns care se ascultă singur,
Zăpada amară
Topită în praf și polen,

Moartă pe umerii paznicului
Îmbătrânit de somnul pe lumină,
Zăpadă amară și firavă,
Biata zăpadă,
Frig nedecis și-ndurător
Păstrându-mi insomnia fragedă
Și spaimele moi,
Zăpada prevestind o noapte
Mult mai adâncă decât
Ar putea să-și închipuie ziua,
Cea mai plângătoare zi,
Zăpadă-amestecată cu fructe putrezite
Și cu sămânță de copii.