E prea târziu:
Celula însăși se destramă,
Nu mai recunosc nici un pact
Apusul de soare e rânced
Și răsăritul trucat. 
O stea de pradă pândește
Clipa lucirii supreme
Pe cerul acid ca un scâncet
Care dizolvă blesteme;
Dar raza se face prăfoasă
Și vântul o spulberă scurt,
Grămezi de nisip luminos
Se troienesc prin unghere. 
E prea târziu:
Seninul, de este, e doar furt,
Când norii etalează
Cereștile viscere
Cu o nerușinare exorcizând iubiri. 
Indiferență sieși, celula se destramă,
Lumina se usucă de propria ei putere
Asupra universului pustiu,
Când țipătul e moarte,
Tăcerea e infamă
Și bezna are rădăcini subțiri
În prea târziu.