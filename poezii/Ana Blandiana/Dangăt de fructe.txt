De ce nu ne-am întoarce în livezi,
In liniștea-ntreruptă doar de poame,
Unde pe mii de ani nainte vezi
Rostogolindu-se aceleași toamne;

Si orice grindini ar aduce norii
Din tulburate ceruri megieșe,
Ca-n cele mai de mult istorii
Cireșii murmura cireșe;

Legile basmelor se schimbă
Adesea printre paradise,
În doar de ei știuta limbă
Caișii spun mereu caise;

Și, ca si cum nimic în lume
Nu-i poate face să dispere,
De mii de ani, mereu, anume
Merii rostesc aceleași mere…

O, ceas al lumii-n care roade bat
Secunde sâmburi, ore dulci cu miez,
Ani deveniți alcool, un secol beat
De dangătul de fructe din livezi…