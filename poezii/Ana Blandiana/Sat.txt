Mai mult miros
Decât imagine sau sunet,
Miros de fum în seară, mai ales,
Când se întorc cirezile-ațipite
De prea mult lapte înflorit în șes;
Miros de lapte care face spumă
Erotic muls din uger, ca și cum
Se-mpreunează-n carnea lui albastră
Sufletul verde-al ierbii
Sălbatece cu suflul
Blând și înduioșat de fum;
Miros de paie ude
Și de grămezi de boabe,
Miros de piramide de grâu urcat spre cer,
Pe când văzduhul serii în sine se resoarbe
Și norii se destramă-n

Povești subțiri și pier;
Miros de tine însuți,
De păr ținut în soare,
De piele visând ierburi,
De somn și de cuvânt
O, sat, clădit în aer
Din veșnica părere,
Iubit cu răsuflarea
Și clătinat de vânt!