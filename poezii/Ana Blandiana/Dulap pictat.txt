Ține o coasă în mână
Și se apleacă galant
Înspre frumoasa-i stăpână
Cu părul pudrat și înalt.

Are chilotul bufant,
Tricornul cu pene și până
Și ochii îi sunt de berbant
Dar ține o coasă în mână.

Iar gestul extravagant
Sensul obscur și-l amână.
El flutură coasa-n neant
Dar poartă perucă de lână.

Bătrân și macabru amant
Între salon și țărână
Plătește răspunsul riscant
Cu ironia peșină:

În limba germană, cum știm,
Moartea-i de sex masculin.