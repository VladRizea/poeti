Răsari de unde ochii mei nu văd
Şi creşti spre unde văzul meu n-ajunge,
Pod înfrunzit, întins peste prăpăd,
Materie primă pentru cruce;

Stâlp fraged susţinând cu fructe cerul,
Al binelui şi-al răului egal, 
Prin care curge, sevă, adevărul
Încolăcit de şarpele vasal;

Sens răsturnat al lumilor văzute,
Cu rădăcile întoarse în văzduh
Pe ale cărui frunze, stranii plute,
Trece pe râul morţii câte-un duh;

Înaltă bărbăţie din pământ,
Maternitate pururea fecioară, 
Foşneşte-mă în fiecare vânt
Şi-nvaţă-mă să mor a doua oară.