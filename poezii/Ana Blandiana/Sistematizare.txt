Nostalgia arhitecturii
Într-un peisaj de chirpici,
Nostalgia munților
Printre coline de apă
Cine-ar putea să priceapă? 
Tot ce se năruie-aici? 
Înțelepciune dospită
Din bălegar și noroi,
Muruită pe crengi încă vii,
Delirantă,
Împletind în aceeași ispită
Arhitravele moi
Și coloane sculptate-n paiantă. 
Visul pietrei visat
Într-un somn de pământ
Vălurit de-arături și de ploaie,
Dimineața cu temple
Ce rodesc vinovat
Și bătute de vânt
Se îndoaie.