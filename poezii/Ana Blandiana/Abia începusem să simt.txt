Abia începusem să simt Că undeva-n rarul văzduh Zăpada se va opri deodată, Abia începusem să știu Că nu mai poți să te ascunzi De ochii mei avizi să vadă, Abia zăream cum se depune O linie limpede pe creștet, Tremurătoare-n păr și moale Pe genele-ți clipite-abia, Abia-ndrăzneam să cred că ai tăi sunt Umerii desenați în aer Cu fără de sfârșit zăpadă Și-a tale-aripile trădate De nemaicontenita nea. Aş fi putut să te ating, Dar mi-era teamă să nu scutur De pe făptura-ţi nevăzută Conturul nesperat de clar, Aş fi putut să te învăţ Pe dinafară pentru clipa Când, înteţindu-se ninsoarea, Vei dispărea cu spaimă iar…