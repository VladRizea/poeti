Păstrați un moment de tăcere
Pentru ora spitalelor,
Ora în care toate spitalele lumii așteaptă,
Când bolnavii se ridică pe jumătate în paturi,
Să poată vedea dacă ușa pentru ei se deschide.
În ora aceea spre spitale alunecă dulciuri,
Se rostogolesc portocale pe caldarâm într-acolo,
Borcane cu gem și compot, ciocolată -
Atâtea metafore pentru dragostea prietenilor.
Bolnavilor li s-a interzis consumul de dulciuri
Și se ridică pe jumătate în paturi să vadă
Prietenii înșiși intrând,
Dar prietenii sunt ocupați,
Și chiar de-ar veni, portarul păzește intrarea.
Bolnavii - e tot ce pot face - așteaptă, de aceea
Păstrați un moment de tăcere
Duminica între două și patru.