Oameni, treziți-vă!
Reptila beznei poate fi înjunghiată, guzganul somnului poate fi omorât,
pomul tristeții poate fi tăiat din rădăcină;
cameleonul minciunii poate fi alungat,
balaurul crimei se va înăbuși când îl veți strânge de beregate, 
chiar și rechinii averii pot muri zbătându-se pe uscat.
Dați foc junglei nesățioase ce vă înconjură dinăuntru și dinafară:
Treziți-vă! Treziți-vă! Treziți-vă!

Oameni,
sunteți atât de mulți, încât pământul
abia vă poate ține legați de funiile
meridianelor și paralelelor lui;
sunteți atât de puternici încât puteți lupta chiar și împotriva răului din voi;
aduceți o ultimă și definitivă jertfă
în craterul fericirii – aprindeți cu vâlvătaia stindardului
vulturul singurătății, posomorâtul,
tainicul vultur al fiecăruia dintre voi:
Uniți-vă! Uniți-vă! Uniți-vă!

———————————————————————————————