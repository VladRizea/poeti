O umbră a ierbii,
Ce poate fi mai firav
Decât o umbră a ierbii,
Decât o linie subțire de noapte
În lumina cotropitoare și rea,
Ce poate fi mai eroic
Decât o umbră a ierbii
Escaladată cu greu
De-o umbră la fel de stinsă
De buburuză?
Desprinse de mult de formele
Pe care le întorc împotriva luminii
Și existând patetic
În după-amiaza toridă:
O umbră de buburuză urcând
Chinuitor
O umbră de iarbă,
Ce poate fi mai firav
Și mai imposibil de șters?