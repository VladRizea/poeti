Soră fragă, frate hrib,
Descântați-mi să mă schimb.

Soră mură, frate-alun,
Învățați-mă să spun – 

Nu mă doare, nu îmi pasă,
Codru-i verde, frunza-i deasă,

Ceru-i cer, iarba e iarbă,
Nu gândește, nu întreabă.

Trece clipa nu se sperie – 
Clipele mai sunt puzderie.

Trece ora, nu se teme – 
Orele se scurg pesemne.

Trec și zilele ușor – 
Ãsta o fi rostul lor.

Trece anul ca un gând – 
Unde s-o mai fi ducând?

Trece veacul, nu i-e teamă – 
Nici nu la băgat în seamă.

Soră floare, frate spine,
Faceți-mă și pe mine

Să nu simt, să nu mă doară,
Să învăț de la izvoară

Să tot cânt și să tot curg
De din zori până-n amurg,

De din zori până-n chindie,
Din vecie în vecie...