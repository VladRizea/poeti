Să rămân singură
Și goală de gând
Cum numai brazii și pietrele
Sunt singuri și goi. Să spun
Auzului meu să adoarmă
Și ochilor mei să se-nchidă
Așa cum
Cândva
Brazii și pietrele
Au renunțat la ochii
Și la urechile lor. 
În tăcere și întuneric
S-aștept să zăresc
Prin strălucitoarele crăpături
Ale sufletului meu răsturnat peste mine
Soarele veșnic și orb
Implantat în zăpadă