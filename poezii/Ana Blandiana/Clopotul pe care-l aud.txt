Clopotul pe care-l aud
Bate atât de departe,
Încât nu pot să spun
Dacă prin pământ, sau prin cer, sau prin apă
Străbate
Glasul lui, ca un animal
Obosit de moarte,
Mai târâindu-se un
Metru până-n bârlogul mormânt
În stare să-l tăinuie și să-l încapă,
În înspăimântata ascunzătoare
Ce sunt,
În care moare
De fiecare dată
Înainte de-a spune
Unde e clopotul,
Al cui și de ce
Începuse să bată…