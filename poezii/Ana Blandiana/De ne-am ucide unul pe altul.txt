Dacă ne-am ucide unul pe altul
Privindu-ne in ochi,
În ochii noștri in jurul cărora
Genele stau ca o coroană de spini
Care-ncununa definitiv
Orice privire,
Dacă ne-am ucide, după ce ne-am privit
Cu dragoste fără de țărm in ochi,
Și, cunoscându-te, ți-as spune:
Mori,
Mori, dragul meu,
Va fi atât de bine.
Vei rămâne numai cu mine,
Tu, cel născut din cuvânt,
Vei cunoaște gust de pământ,
Vei simți ce frumoase sunt rădăcinile
Împletindu-ți prin ele mâinile,
Cu neînțeleasa bucurie
De-a nu mai fi pentru vecie...
Si, mângâindu-mă, mi-ai spune:
Mori, draga mea,
Iubita mea cu frunte de octombrie
Cuprinsă ca-n icoane
De nimb rotund de moarte,
Mori,
Lasă-ți culorile in flori,
Plete lungi cărărilor
Și ochii luciu mărilor,
Să știi
De unde să le iei,
Când vei veni...
Dac-am muri deodată împreună
Ucigaș fiecare și victimă,
Salvator si salvat
Privindu-ne fără-ncetare-n ochi
Mult după ce nu vom vedea...