Înțeleșurile
Ca niște pietre acoperite de-o mare
Diferit colorată
De orele zilei, de orele veacului
Trecătoare.
Înțelesurile neclintite,
Îngropate pe jumătate în nisip
Doar apa le lunecă liniile,
Le rotunjește,
Le frânge,
Le dă un chip
Mereu schimbător,
Încât eu nu văd decât
Fluxul și refluxul unor sensuri
Reverberate de valul falsificator,
Veșnic crud
La dus și la-ntors
Peste pietrele-afunde,
Flux și reflux al unor sensuri
Care aud
Întrebările, dar nu și
Cine și ce le răspunde.