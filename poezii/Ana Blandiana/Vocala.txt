
Așa cum cel în care bisturiul pătrunde 
Nu-și cântă durerea, 
Așa cum cel înjunghiat pe la spate 
Nu are timp să-și versifice 
Revolta și moartea 
Și nu reușește să scoată 
Decât un A înfundat, 
Superior în concentrare 
Poemelor lumii rămase în viață, 
Aș putea pur și simplu 
Să strig o lungă, nestinsă vocală, 
Pentru că nu știu 
Ce poem A reușit să străbată 
În măruntaiele suferinței
 Mai adânc decât litera A.
