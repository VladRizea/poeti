Și dacă, în noaptea din jur,
Mi-aș da, cu un gest cunoscut,
Foc în piața cea mare
S-ar trezi cineva din somn
De prea multă lumină
Sau ar întreba cineva
De unde mirosul de fum?
O pace fierbinte-ntreruptă
Din când în când de asfaltul
Crăpând senzual sub puterea
Pumnului ierbii. Miroase
Un pom înflorit într-o curte
Și-aproape cu pulsul se-aude
Fructul în floare crescând.
Istorie,
Mai slabă și mai fără rost decât firul
Nevăzut de polen
Care naște un rod...