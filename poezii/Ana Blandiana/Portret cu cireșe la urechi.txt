Mi se mai coc
Lângă urechi
Astăzi perechi
Mâine deloc
Cireșe dulci
Copilărești
Tu încă ești
Ca și atunci
Ușor din umeri
Când te-ndoi
Foi de trifoi
Tu încă numeri
Tu încă-mi pui
Că alteori
Cununi de flori
Pe sub gutui
Și pe sub pruni
Pe sub caiși
Cu ochii-nchiși
Tu încă-aduni
Luni și cu marți
Și joi cu vineri
De anii tineri
Să mă desparți


Cireșe port
Cercei de-o oară
Ce-mi înconjoară
Obrazul mort
Și cât de straniu
Cununi de flori
Maci și bujori
Îmi stau pe craniu.