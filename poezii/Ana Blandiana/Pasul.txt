Am hotărât
Să ies din glasul meu
Ca dintr-o biserică părăsită
De Dumnezeu mai nainte,

O celebră biserică
Devenită muzeu,
Cu altar din silabe
Și bolți din cuvinte,
Sub care, amenințători
De atâta iubire,
Credincioșii se-nghesuie
În pronaosuri sfinte. Am hotărât
Să fug din glasul meu
Ca dintr-o închisoare pe care
Singură mi-am închinat-o
Pentru nenumăratele mele crime,
O închisoare celebră
Devenită muzeu,
Cu versuri zăvoare
Și gratii de rime
Publicul o vizitează
Și înfiorat de tortúri
Nu se miră
Că nu mai zace-n ea nime.