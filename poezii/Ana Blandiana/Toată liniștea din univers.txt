Ce este asemenea vidului
Dintre părinți și copii,
Golului care se cască pe locul
Unde a înmugurit carne din carne,
Prăpastiei deschise pe lațul de palmă
Al ombilicului smuls din rădăcini
De vântul
Bătând mereu în același sens
Al vârstelor? Ce este asemenea tăcerii
Dintre un părinte și un fiu
Așezați față în față
Privindu-se
Și negăsind nici un cuvânt între ei? 
Oh, toată liniștea din univers
Izvorăște din adânca tăcere
Înspumată între tine și fiul tău
Întors de pe pământ.