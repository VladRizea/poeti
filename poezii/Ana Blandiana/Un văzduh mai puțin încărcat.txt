

Încerc uneori să-mi închipui
Un văzduh mai puțin încărcat,
Dar nu reușesc,
Pentru că
Nici ochiul care vede mituri,
Nici ochiul care vede mașini

Nu vor să renunțe.
Iată,
Chiar acum
Un avion
Și Nike, înaripata zeiță,
S-au ciocnit, prăbușindu-se
Sub ochii mei uluiți
Din motive opuse:
Unul nu-și poate explica
Defectarea avionului,
Celălalt moartea zeiței Victoriei.
Și obosiți
Adorm amândoi și visează
Un gol
Prin care trec
Numai nori și păsări.