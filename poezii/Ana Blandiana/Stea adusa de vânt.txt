De la început ai fost adusă de vânt
Ca o sămânță.
Am și glumit: „Cine-a mai văzut
Stea adusă de vânt?“
Dar mai târziu,
Când mi te-ai așezat pe frunte
Și-ai început să-ncolțești
Am înțeles că ești o sămânță. 
Lacomă, înfiptă sălbatic în creier,
Cu raze aspre închipuind rădăcini,
Ești o sămânță. Ce păcat
Că planta pe care,
Lumina din lumină, o naști
Nu se poate vedea
Decât după ce
Mă voi fi întunecat.