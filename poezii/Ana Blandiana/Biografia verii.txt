Vara începe
Din stratul de cepe
Şi se arată
Printre salată.

Creşte uşurel
Printre pătrunjel.
Apare în lume
Dintre legume.

Stă apoi închisă
Într-o caisă,
E prinsă-n mreajă
Într-o cireaşă,

Biografia-veriiPiersicile-n sine
O ascund mai bine,
E dulce şi bună
În orişice prună,

Şi-i o-ntreagă vară
În orişice pară.
Ştie să se suie
Chiar şi-ntr-o gutuie,

Şi e-ntr-adevăr
În orişice măr.
Dacă vrei ţi-o scutur
Dintr-un bob de strugur,

Dacă vrei ţi-o-aduc
Pe-o frunză de nuc.
Toamna rea când vine,
Îşi ascunde bine

Dulcele ei trup
Într-un cantalup,
Inima ei vie
În ciorchini din vie.

Frigul nu o-nfrânge,
Iarna nu o ninge,
Căci e, bunăoară,
La noi în cămară.

Clipoceşte prin
Butoiul cu vin,
Şi poate să-ncapă-n
Funia de ceapă,

Nu moare de tot
Nici chiar în compot,
Ba, rămâne-n viaţă
Chiar şi în dulceaţă.