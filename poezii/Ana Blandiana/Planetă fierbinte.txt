Planetă fierbinte explorată de-un greier,
Febră cântătoare ascuţit, 
Trupul meu vrăjit de sine însuşi
Se ascultă fericit.

Prizonier cu lanţuri moi şi foşnitoare
Şi purtând cătuşe încă vii de fân, 
Dulce-nvins de ierburi şi pe jumătate
Îngropat în cântul marelui stăpân –

Cel supus şi aspru, fermentând miresme,
Inventând alcooluri, viermi şi buruieni, 
Gata să primească trupul meu subţire
Ca pe un ştiut de mult refren.

Câtă frumuseţe sfântă risipită
Ca s-ascundă lumii durerosul creier 
Reîntors în ţărnă mândru de-a fi fost
Hăituit de-un greier...