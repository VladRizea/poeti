zdrenţe de vid între zdrenţe de văd • nelămurită distanţă de
aşteptări • indiscernabil • indisociabil • incompatibil • lontane
imposibilităţi • semnificăm prin absenţe • ne cunoaştem pe
noi înşine numai prin neştiut • doar prin neant respiră
navigaţia atît de străină a evanescenţei • albinele niciunei
mieri • oniria lucrurilor curge din mine – spre mine • somniile
se varsă-n treziri • insomniile în revelaţii • mă uit în oglindă
şi scad – mă zăresc pe fereastră şi în fine dispar • mă voi
primi în dar aşa cum am fost – aşa cum am fost – cum am
fost cînd n-am fost • piatra limpezimilor – mereu purificată •
mereu ştearsă • mereu interogată cu flautul de reminiscenţe al
orizontului • tăcerea caută silabă-n palid suflu • palid culoar
al dispariţiilor • totul e efemer şi provizoriu • apa e provizorie
şi setea e provizorie – setea de existenţă mai ales e efemeră şi
provizorie • totul e provizoriu pentru că totul e despărţit •
totul e efemer pentru că totul e lipsă • tăcerea, da • ea
vorbeşte cu tot ce o desparte – cu tot ce o lipseşte • îşi găseşte
vocea în simplicitatea insolubilă a distanţei • cînd parfumul
luminii răsplăteşte aripa incoercibilă • poate un ochi cu
şarpele-n literă • poate o fereastră palpitînd în aerul grădinii •
poate o ocazie pentru vid – aşteptîndu-şi labirintul sau
pasărea


http://adshishma.net/Ara/Poesie-ROM.htm