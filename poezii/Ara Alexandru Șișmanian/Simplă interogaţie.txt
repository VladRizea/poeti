Cum se curbeazǎ un astru
cum se curbeazǎ, cum se îndoaie sistematic spinarea strǎlucitoare a unui an-luminǎ
cum se pierde sufletul unei explozii atomice – 
o explozie atomicǎ e oribilǎ
dar o explozie fǎrǎ suflet
dar o explozie dessufleţitǎ
adicǎ fǎrǎ suflu, adicǎ fǎrǎ umbrǎ
care şi-a pierdut talentul de a face explozie
o explozie ca o lopatǎ ratatǎ
dar cum se rostogoleşte o roatǎ

Cum aratǎ ciocanul care sfǎrîmǎ bǎrbia voinţei
simţurile sînt nişte cleşti ce extrag senzaţiile din lucruri
însǎ cine extrage simţurile din falca deshidratatǎ a conştiinţei
cine se ocupǎ cu extracţia, cu extorcarea simţurilor
dacǎ simţurile sînt dinţii conştiinţei, e preferabilǎ o conştiinţǎ ştirbǎ
e prea vorace conştiinţa, mestecǎ prea multǎ materie dinţii
şi inventarea unor dinţi fǎrǎ conştiinţǎ, a unei conştiinţe cu fǎlcile legate, anti-masticatoare, a unei anti-materii dentare
a devenit o necesitate înţeleasǎ
cine înţelege eternitatea unei necesitǎţi
o necesitate înţeleasǎ mai e necesarǎ
o necesitate necesarǎ mai poate fi înţeleasǎ
meritǎ oare sǎ înţelegi, sǎ tǎgǎduieşti, adicǎ sǎ înţelegi
fîlfîind petala înceatǎ
dar cum se rostogoleşte o roatǎ

Cum se moare un om
orice om se moare mîncînd
cum se mǎnîncǎ un om
cu timp, numai cu timp se mǎnîncǎ un om
iatǎ o necesitate s-a aşezat cu pǎlǎria trasǎ peste ochi în soare 
pe pragul unei cîrciumi
iatǎ un timp asudat de caniculǎ s-a aşezat cu coatele desfǎcute pe masǎ
în faţa unei halbe de bere
dar un om într-un colţ fotografiazǎ, dar un om stǎ într-un colţ şi pozeazǎ
iatǎ o zgîrieturǎ ca o lacrimǎ pe lentila Zeiss a contemplaţiei
– cine e acolo – 
dar iatǎ un monstru unic – un sentiment strǎveziu ca un acvariu prin care
înoatǎ organele trupului
autopsia unui sentiment – o piele întoarsǎ pe dos
ca o întrebare cu mîinile înfipte încǎpǎţînate, tenace în buzunare
cînd zornǎie pe tinicheaua abisalǎ a tejghelei penultima ratǎ
dar, cum, cum se rostogoleşte o roatǎ



http://ftp.adshishma.net/Ara-Accueil.html