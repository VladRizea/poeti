zdrenţe în loc de stele – bizare silabe ce-mi mîngîie drumul
cu rugă • zulufi de sticlă în cerul de zîmbete • aproape de tine
însuţi – plămânul zborului cu care-ţi schimbi întruchiparea •
aripa cu care te gîndeşti altul • palele albastrului – prea
întîmplătoare pentru o poveste • sub pleoapele zborului – ce
privire se ascunde • sub măiastra fereastră • ce pânze de
orbire ning prin decorul nopţii • meditîndu-şi umbra • gura
neagră glăsuieşte alb – suflă oglinzi şi gheţuri • mîna neagră
deschide ferestre vrăjite – bea cu degetele amprentele
înălţimilor • moarta fermecată plăteşte cu-o rază ultima ei
trecere • scoate de sub piele o cămaşă neagră cu care plînge în
barcă – în barca de zdrenţe