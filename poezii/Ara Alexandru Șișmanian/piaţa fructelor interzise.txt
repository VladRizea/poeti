plimbîndu-mă prin piaţa fructelor interzise ‒ m-am oprit în
dreptul unui coşmar plin cu reptile de mătase • “străinul
sprijinit de propriul său schelet” ‒ fascinat, îmi spuneam “nu
poate părăsi apele tenebroase ale exilului • imensa piele verde
cu veninuri infinite ‒ absurda oglindă holbată de bube
carnivore ca o fastuoasă junglă purulentă” • îmi pipăiam
drumul cu ochii pe care-mi trăsesem mănuşile unui orb • mă
căutau ferestre cu viruşi în priviri ‒ ce mă umpleau de piatră •
mă străduiam să descopăr un eşec capabil să-mi împlinească
toate exigenţele ‒ dar n-am descoperit pînă la urmă decît o
lanternă cu becul ars • plictisit, am coborît de pe cadavru ca
de pe un cal evaporat de galop • era poate o bucată de somn
transcrisă pe o fîşie de-abis ‒ dintr-o uitare fără imagini •