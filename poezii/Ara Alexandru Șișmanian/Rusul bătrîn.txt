Pasărea bea de sub lună iazuri de-oglinzi • scrie cu ciocul cimitirele aerului ‒ şi depune în labirint cu ferestre zidite arhive de pene • la absurd cu singur sap în colbul orb inutilul ‒ cu privirea evaporată-n cândva • locuiam într-o cameră de nervi şi de şerpi ‒ mă destram în departe şi fum odată cu amintirea şi turnul • şi iată din nou cerneala violetă-n crepuscul ‒ funia străină şi lacrimă a funambulului care se spînzură zilnic • sau templul de haos unde ador fantome de stele ‒ ca să fur literele devorate de cîinii uitării • prea multe căi promise au fost doar odinioară ‒ prea multe mantale s-au dovedit numai ploaie şi vînt • din vechile cărţi nu mai putem culege decît izvoare secate ‒ din vechile cărţi nu mai putem bea decît spicele secetei • pletele tale sînt aur de pulbere ‒ buzele tale sînt somn de cenuşă • şi iarăşi tai cu lame de dezgust şi de zîmbet odgoanele lumii • dansez ‒ eu, funambulul! ‒ pe corzile frustrării ce-mi cariază viaţa şi sufletul • cu ţepi de ţipete mă caut ‒ şi mă-ntreb ‒ şi mă chem • da, mă întreb ‒ cum aş putea locui altceva decît subterana • da, mă caut ‒ unde altundeva decît în ruina crucişătoarelor şi submarinelor scufundate • mă chem ‒ unde altundeva decît în năruitele ‒ blestematele ţări şi cetăţi • printre echipajele nesfârşite ale întunecatelor de sânge popoare • oh! fierul acesta-i exil ‒ şi invazie ‒ şi invidie albastră • şi vid de suferinţă ‒ piele fără trup • da, pielea aceasta ce-şi caută trupul undeva ‒ nicăieri • flacăra asta de chinuitoare nevroză care undeva ‒ nicăieri ‒ îşi caută stingerea • şi rusul acesta bătrîn ‒ ca un uriaş de resemnare şi negură • da, găurile letale ‒ mereu străine, ca un lapte ultramarin • ca o dimineaţă de metal mereu însetată • şi casa de nervi şi pulberi de aur ‒ camera de şerpi şi somn de cenuşă • şi moartea care se încheagă mereu de aiurea ‒ şi lasă-n urmă schelete de sânge • şi vioara cu aripi ‒ exterminîndu-ne precum un sumbru stăpîn • ... da, şi rusul acela bătrîn ca un uriaş de resemnare şi negură... •