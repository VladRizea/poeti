Apusul negru ca un ţigan somnambul
apusul indecent de integru
sapǎ cu lopata cǎlcîiului
gropile de fier ale sentimentului citadin.
Ah tramvaie, ghilotine electrice!
Voi care despicaţi în pǎdurea virginǎ a amurgului
potecile libertǎţii de infinit
asemeni primordialilor pionieri americani –
soarele dormiteazǎ ca un enorm gît roşu
ca gîtul unui gigant digerat în invizibilitate
ca o amprentǎ în stare de levitaţie
soarele
ca o monedǎ sîngerie de aramǎ
şi-a înţepenit rostogolirea deasupra Vǎii Plîngerii de Asfalt şi Beton
Ah Betonasfaltul, şpaltul paşilor noştri pierduţi
silueta unui ziar şi-a înǎlţat literele la cer
inocent, inocent
înceţi ne face grǎbirea
Bonasfaltul ne lustruie tǎlpile ca un covor de oţel
bonasfaltǎm cu tǎlpile fiece dimineaţǎ
tramvai transcendent la zenit
viaţǎ, viaţǎ
strada sclipeşte albǎstruie ca o bancnotǎ
saltǎ peste speranţǎ jaluzeaua de nervi inutili
pe biroul şefului de cadre mesianic coboarǎ o notǎ
predestinatǎ de un empireu mai senil.



http://ftp.adshishma.net/Ara-Accueil.html