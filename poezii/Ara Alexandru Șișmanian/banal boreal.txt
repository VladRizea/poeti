banal boreal – muncă albastră – trudă caleidoscopică • voi,
temelii ascunse ale iluziei • schelet rampant al mirajului – al
celei mai mari reptile care e lumea • griji de glaspapir • focuri
de artificii ale precarităţii • fantasmele-s pansamentele
sufletului din marele spital • jocurile – cu sau fără pâine –
şocurile electrice din marele ospiciu • deşeurile – fructele
somptuoase ale alienării – onoarea ei cea mai de preţ •
decoraţii pe cătuşele de aur • scorii sacralizate • avalanşele
nesfârşite ale negrului umplu abisurile • iar peste ele –
avalanşele cenuşiului – stratificate – structurate – organizate •
cuvinte – drapele în erecţie • coloane de nisip în prăbuşire •
religii fără şurubul constrîngerii • simple obişnuinţe ale
speranţei dezagregate • sectele statului – ale “statului poliţist”
şi ale “statului magician” • fabricat din cărămizile mai mult
sau mai puţin umane ale nelibertăţii ‒ turnul din babel urcă
spre neant • omul oră – mecanismul minut – robotul
secundă • cărţi de bancnote pentru erudiţi • lagăre cândva –
acum simplu peisaj urban • la putere nu poate fi decît singur –
unicul posesor al limbajului • unicul posesor al morţii • sau
sistemele bipolare – distribuind parcimonios supravieţuirea •
şi stăpîna decorurilor cu imnuri în reţele • prefăcuta –
prefăcătoarea – dansatoarea ce se retrage atît de sfioasă când
este văzută • smerita invizibilă – maestra zdrenţelor de argint
şi a oglinzii • inventatoarea obstacolului – adică a realului •
stăpîna amneziilor şi-al propriului ei mutism • indeterminată
– incertă – inobservabilă • subiacenţa ce ne fragmentează şi
ne întrerupe – pînă ne pierdem în timp singurătatea •