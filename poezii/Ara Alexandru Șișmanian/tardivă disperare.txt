tardivă disperare e speranţa – şi înţeles descoperit cu amnezia • casa-i locul unde numele veritabil se pierde şi sîntem anonimi • se dizolvă-n transparenţe incomprehensibile scara metasemiozelor – şi-un orizont topit de depărtări îşi scutură peste paşii osteniţi albastrul de pasăre • nesfîrşit, tronul răului – cînd după toamna sensurilor urmează iarna curată a înţelegerii • pietre de frig pe drumul arid – precum luna ciuruită de depresiunile depresiunii ce ne năpădeşte • scîrţîitoare suficienţă a ricanării meschine • vreau să te uit lume colorată cu moarte – acuarelă infernală a mediocrităţii • filamentele visului ţes paradoxul nefiinţei mele de somn • merg cu agonia pe spumă – spasmodice, tîmplele-şi zămislesc preschimbarea în aripi • craniul – minotaur incestuos – mi-este ou de tezeu • inima – labirint gravid de ocean – ne povesteşte la fereastră măiastra de oglindă a gheţurilor • somn adânc sufocat de zăpadă • voci din cristalul polilor • cartea albă a poruncilor se şterge cu guma • schije de idei înoată prin mine – alogenul • îşi înghite cutia omul care depăşeşte lumea experienţelor • caut clipa vecină cu neantul – absenţa ce-mi va lămuri prin imposibil hrănitor nebunia • anarhistul-meduză e gata să-mi fluture drapelul • el, forcepsul cel mai aproape de naştere • cu toată furia fără mască a chipului meu – ţie mă dărui – Avis • 

cu vîsle încete