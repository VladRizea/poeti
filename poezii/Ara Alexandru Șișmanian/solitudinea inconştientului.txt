de la un punct încolo –
doar un soi de superstiţie –
mai menţine autoritatea factorului politic –
în faţa celui securitar •
superstiţie ce se fragilizează –
pe măsură ce cel dintîi –
se vede nevoit de chiar absurditatea politicii pe care o duce –
să-l întărească pe cel din urmă •
tăcerea oculară, oraculară a frigului –
soarbe lumina •
obsidiana eternei reîntoarceri –
înalţă plîngerea-n ziduri •
astfel totul se sparge-n invers –
şi aşteptarea se hrăneşte –
mereu cu fantasmele celorlalţi •
căci orice s-ar spune –
comunismul n-a fost niciodată popular –
în ţările tehnic comuniste –
ci numai în occidentul –
atît de confortabil •
un coşmar de carnaval –
cu flăcări albastre şi ape tricolore –
cu papagali ce-şi înoată cuvintele în lac –
şi peşti tatuaţi în cinematografele cu atracţii forestiere •
desigur, evoluţia individului corporal –
e extrinsecă, nu intrinsecă –
cu enorme pierderi şi riscuri •
de aceea individul corporal –
are nevoie de specie – ca de un fel de memorie –
a reuşitelor şi ratărilor •
168
începînd cu sufletul incorporal –
evoluţia devine intrinsecă –
deşi o anume sferă a extrinsecului –
deci a aproximaţiei evolutive –
cu extrem de grave riscuri –
nu este de exclus •
junglă de rîuri –
se înalţă spre templu de selenară tăcere –
în mlaştină avisă doarme –
misteriosul cristal •
monarhia absolută –
statul-naţiune –
imperialismul –
totalitarismul –
nulitarismul cel mai absurd –
faze în abstractizarea puterii •
cînd omul –
devenit complet superfluu –
va fi practic eliminat din portocala mecanică a puterii –
puterea va fi devenit complet abstractă •
chiar şi dezumanizarea (corupţia etc.) –
trebuie văzută ca o fază a abstractizării puterii •
obscuritatea indefinită a albului •
nu mă interesează să fiu mai bun decît sînt –
ci doar să fiu eu însumi –
să mă cunosc nelimitat pe mine însumi •
inconştientul are doar intensitatea aberaţiei –
altminteri e inert •
inerţia e de fapt –
solitudinea inconştientului •