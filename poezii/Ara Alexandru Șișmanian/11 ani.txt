11 ani
11 ani sub norii ca o şapcă de plumb a creierului • sub care
strivit de asfalt mă întorc • parcă surd ‒ parcă orb prin tot acest
labirint cenuşiu • parcă doar o ureche plăsmuită din deprimată
nelinişte • mă întorc ‒ mă întorc dezlipindu-mă de toate
privirile • mă întorc întunecîndu-mi silabele în holbări de
cenuşă • cu ochii înstrăinaţi în melci de argint tîrîtor • oh! cum
se rostogoleşte noaptea cînd doar neantul o mai luminează... •
de parcă bezna s-ar sufoca şi-odată cu ea ‒ toate oglinzile • fîşii
livide din neundea inimă ‒ cînd n-a mai rămas nimic de sfîşiat •
nimic ‒ decît să mă prăbuşesc lunian de singur între albastru şi
alb • stors pînă la literă şi totuşi mai rău ‒ stors pînă la ciob ca
un empireu în explozie • lîngă aripă ‒ lîngă fereastră ‒ lîngă
sîngele scris • lîngă sîngele precum un labirint care
frisonează • şi iată-mă încordat între lacrimi ca o frunză de
tăcere • distilat prin oglindă • pînă dispar • da, uşa se deschide
şi intră în cameră • silaba se deschide şi intră-n cuvînt • jur
împrejur numai absenţă exilată de ziduri • jur împrejur numai
tu ‒ melc străin fără crin sau cochilie • încuiem o dimineaţă
între nebunie şi aburi ‒ încuiem un pas în moalele cu verdele
sufocat • culegi din lună o floare letală ‒ culegi un zbor cu
petale din zîmbetele în stoluri livide • cu mîna ta incoloră ‒ mai
parfumată decît o stea de grădină • urci pe franjurile oglinzii ‒
urci pe trepte de nisip şi de sare • urci scara tot mai absurdă a
înserării la capătul căreia te-aşteaptă o cavernă supusă • oh!
niciodată ai fost ‒ niciodată eşti şi niciodată rămîi • niciodată e
tot viitorul pe care-l vei putea respira •


https://adshishma.net/Ara/Poesie-ROM.html