chipule ningi ca o lumină din care-n sus se cerne-o stea • litera l e
forma de lumină sub care nemurirea se ningea • stranii palori cu
sîngele de cretă • privesc prin carnea ta • chipule numele tău e
destrămare • adînc abis e carnea ta • săpînd simboluri cu-o
chemare • ce peste noi ningea • chipule, şuviţe cuantice de stele •
curg în neştire-n jurul tău • o întrupare-ntre ele • e centrul tău - e
centrul meu • şi da, eşti o lumină adunată • de scînteieri ce nu
cunosc lumina • chipule tot eşti tenebros de puncte • o
germinaţie-n veci nesaturată • prin destrămarea ta roieşte • prin
tine se roieşte-o imprecizie • ce peste tot era precisă • secunda
unui ger ce nu e • decît pre-scris