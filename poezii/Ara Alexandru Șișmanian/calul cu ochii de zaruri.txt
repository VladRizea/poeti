azi-zi sub copacul topit de ninsoare • am visat un cal cu ochii
de zaruri • ochii i se roteau parcă aruncaţi de un jucător
invizibil ‒ ce cîştiga priviri verzi şi premii de iarbă • o sticlă
ciudată îmi păştea ochiul din palmă şi-mi povestea domnii de
departe ‒ vizavi de mine însumi precum o pălărie cu obrajii
buhăiţi • felii mi-era capul şi tandru cuţit • calul cu ochii de
zaruri pierdut la joc de fantasme ‒ mă purta printr-un labirint
de zăpadă • dezgustîndu-mă de unu ‒ de doi ‒ de întoarcere •
“să plîngi mereu” ‒ ţipam ‒ “sau nici ‒ sau trup ‒ sau
nimeni • să-l plîngi pe nimeni ‒ cu lacrima încolăcită-n şoapte
‒ şi-n ştreanguri ‒ şi-n vizuini • şi-n bărci din scîndurile unor
copaci topiţi ‒ cu pânze de oglinzi • da, să spargi fereastră
aerul ‒ şi singur la faţă să-ţi vîjîi solitudinea în vid • pentru a
urca în ᾿789 ‒ o scară cu treptele de ghilotină • spre-un flaut ‒
poate fermecat ‒ poate absurd” •