astăzi am visat cum că o carte de fum îmi răsfoia somnul • un
hamac de priviri şi de păsări îmi purta fantoma prin pădurea
cu copacii de fildeş ‒ pe care-o traversam fulg după fulg • da,
mă povestea păunul din basme cu coada presărată cu zero ‒
fastuos precum un indescriptibil amurg • orb nul de eternă
reîntoarcere • blestemat ‒ condamnat la nemurire de umbră •
eram singur în cetatea de cuburi parcurse de vene ‒ la
fereastră cu ochii • puzzle de sidef în pădurea de singur ‒
unde prea puţini copaci mai acceptau să-şi relateze
metamorfozele • călăream lontanul ‒ şi chipul albăstrit de
labirintul cu firele lui rare • mă aştepta balaurul dincolo de
gardul înalt şi alb • balaurul zorilor spre care zoream pe-o
coadă de mătură perfid înflorită • eram o carte de fum ‒ un
păun fastuos cu coada bătută în nestemate de zero • un
aionion măiestru cu tot atîtea aripi • un condamnat la
nemurire ‒ în fond, o umbră