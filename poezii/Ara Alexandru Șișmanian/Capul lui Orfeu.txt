capul lui orfeu ieşind din liră ca dintr-o oglindă • migrena exilurilor – lupă sub care, infime, începuturile se măresc în cuvinte • unică e această întîlnire dintre ochii închişi ai celui purtat şi ochii întreînchişi ai purtătoarei • metamorfozele cîntecului precum somnul unui neant încrucişat • această naştere thanatică a celui adîncit paralizează populaţiile oglinzii • părăsit de închipuire e ăst chip plin de himera sa de strune • misterele lui ca nişte fusuri negre atîrnă neantului lacrimi necunoscute • gîtul lăsînd să se scurgă prin liră sunetele rupte ca un sînge funebru • sîngele ciudat al celor neconsumate • ca nişte lacrimi ale spaţiului cu abisul posibil • ochiul cu multiple priviri de cîte ori poate să plîngă deasupra infinitului ce îl opreşte • fusurile stropilor aşteaptă clipele abisurilor alungite • moartea săgetează prin senzaţii ca doi cîini de semn opus • 

preoteasa enigmelor se apleacă peste capul misterului • broasca ţestoasă îl ascunde pe orfeu în carapacea-i funebră • sîngele-şi strigă căderea purtîndu-şi brutal neantul în lumină • lacrimile destinului, uriaşe, urlă din rănile îndoliate • ce ciudată ironie se scurge peste neantul cîntecului, subtilă artă a desprinderii, şi cu ce lumină liniştită o primeşte • fără s-o accepte – căci privirile se-nchid în sensul lor, comunicînd, numai, cu exteriorul ocultării • şi în distanţa închiderii lor îmbrăţişînd – poveştile tenebrei •