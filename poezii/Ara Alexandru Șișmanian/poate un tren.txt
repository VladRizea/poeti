poate un tren din îndepărtate bilete • poate un orologiu
scuipînd greaţă şi timp ‒ sau o minge de tenis înghiţind la
scatoalce • poate o mînă ce culege vise din albastru de pietre •
sau galopul tobelor şiroind în auzuri de azur străveziu • vidul
ne cheamă cu vocile cu care-l chemăm • parcă un şarpe şi-ar
desface deşertul prin sunet de suflete • iar zările s-ar
preschimba în oglinzi • atunci te înveleşti în ninsori de înserare
‒ atunci întunericul îţi dăruie femeie după femeie • de parcă
bezna însăşi ar fi una • buzele ei te trezesc în toate părţile
corpului ‒ şi tîmpla ta devine o barcă plină de insomnie şi
somn • un jucător se apropie prin porţile deschise ale nopţii ‒
înveşmîntat fantomatic în var • el te caută în paşii vorbelor tale
împuşcate ca nişte păsări • în toate acele cuvinte ce ţi s-au ofilit
încet-încet în urmă • trupul tău îşi schimbă culoarea ce-ţi
lunecă-n iarbă printre salive de melci • da, în transpiraţia verde
a pămîntului • osteneala îţi zămisleşte o cabană unde te fărîmi
ca să dormi • tristeţea ţi-e servită la masă cu lacrimile ca
garnitură • şi afli că nu erai decît larva viselor tale ce
devorîndu-te ‒ zboară în preschimbări somptuoase • nisipul
aşteptărilor te pîndea dintre sticlă şi-argint • iar ora a mers mai
departe fără să mai împartă cu tine guma şi sarea • şi cînd n-a
mai fost tot ce-a fost ‒ pentru c-a dispărut tot ce fusese • tu ai
mai scris ‒ sau ai băut ‒ sau ai murit o poveste