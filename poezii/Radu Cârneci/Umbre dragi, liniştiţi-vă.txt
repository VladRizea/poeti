Nu vă speriaţi, umbrele mele
nu vă neliniştiţi, staţi împuşcate acolo
odihniţi-vă sângele fărâmiţat. E secolul
care se dărâmă înălţându-se
e un vânt de moarte aşteptat.

Liniştiţi-vă în sânul lui Zamolxe
umbrele mele! Jur împrejur
e o lumină de facere, o durere
de hotare întocmindu-se-n suflete – 
umbrele mele, eu stau de pază pe zare.

Iată cerul coboară, liniştiţi-vă, umbre
iubiţi-vă acolo în satul subteran
faceţi prunci înmulţindu-vă: umbre mici
umbre mari, umbre foarte mari!
peste voi nimeni nu va îndrăzni -

Împrejurul vostru sângele meu cetate...