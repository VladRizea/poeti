Pădurea stă cu săbiile scoase:
luminii semn și armoniei pază,
în sînu-i regnuri mari oficiază
într-un delir de temple fastuoase.

Plutesc miresme-n pîcle tînguioase,
ciripituri în liniște crestează,
sălbăticiuni țin setea vieții trează
purtînd, neștiutoare, moarte-n oase.

Acolo, eu, spre a sorbi putere,
spre-a mă purifica acea pustie
a liniștii: jur împrejur avere -

Departe veacul dur, și rana vie
ecou rămînă și-n ecou tăcere:
vreau clipa-aceea cît o veșnicie...