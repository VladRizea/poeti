În tine-acum se-adună, la un semn,
frumoasele ce m-au iubit odată,
apoi porniră pe un drum ştiut,
pierzându-se în zarea lor tăcută.

De-ai fi la fel ca ele ai apune
cu ziua ce se-ncheie după munţi,
iar chipul tău în arbori amuţind,
cu frunzele s-ar pierde după vreme.

Dar se adună-n tine, la un semn,
frumoasele ce m-au iubit odată
şi fiecare-ţi fură din priviri,
cu fiecare treci în amintire.

Nu le primi! Păstrează-te doar ţie!
Esti ţărmul meu de calm evlavios,
maturul timp. Apropie-te, dar,
cu duhul meu altarul să-ţi acoperi...

Din volumul Banchetul, 1973