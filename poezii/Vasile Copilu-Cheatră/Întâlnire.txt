Mi-e sufletul de-un verde crud, 
Ca-n lacurile dulci mătasa broaștei, 
Simt primăvara-n mine cum dospește; 
De prima ploaie cu bulbuci mi-e trupul ud 
Şi dragostea de viață-n mine crește.

În codrii-abia-nverziți mă simt pe mine 
Şi-n claviatura frunzelor ce mișcă, 
Aud cum cântă agatârșii din caval 
Şi chiar pe Deceneu l-aud cum vine, 
Să stea o țâră la taifas cu Decebal.

Cum aș putea atunci să nu tresar, 
Să nu simt seva din copaci cum urcă-n mine 
Cum reîntineresc în sinea mea, 
De-mi vine pân' la cer să sar, 
Şi inima s-o-mpart la toată lumea?!