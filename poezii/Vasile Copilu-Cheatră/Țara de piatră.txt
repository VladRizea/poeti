M-am născut în țara de piatră
Şi am crescut cu ciutele-n pădure, simplu, mocănește, 
N-am știut ce-i frica de câinii care latră, 
Pentru că în țara mea s-a trăit cu inima-n dinți, haiducește.

De la soarele cu care m-am jucat, în brazii făloși, 
Am furat căldura şi dragostea de semeni, 
Stâncile mi-au împrumutat pumnul lor, să lovesc în ticăloși 
Şi să mă simt, ca ele, neclintit între oameni.

Cascadelor şi vâltorilor le-am furat tăria, 
Iar tânguirea cetenii am ticluit-o-n vers; 
Urcând pe Detunata m-am logodit cu veșnicia, 
Simțind că-s os din aluatul acestui univers.

Între Țara de piatră şi mine-i o caldă simbioză, 
Pădurea n-ar vibra fără sufletul meu, 
Iar eu fără ea n-aș fi cunoscut această viroză 
A cântecului care m-a ajutat să visez de astăzi, mereu.