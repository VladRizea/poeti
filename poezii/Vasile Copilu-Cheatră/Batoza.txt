Snop după snop îl macină-n măsele 
Şi tot nu se mai satură,
Sar boabele de grâu ca niște șrapnele, 
În gușa ei de codobatură.

Cad spicele, ca plopii sub secure cad 
Şi holda se preface-n scrum, 
Batoza, printre stoguri, îşi croiește vad 
Şi-n calea ei mă simt un spic neputincios şi eu acum.

Când mă va prinde-n fălcile-i de fier, 
Care tună şi trăzneşte? 
Mă uit în jur şi mă-ngrozesc cum pier 
Snopii de grâu, ca feți frumoșii din poveste.

În urma ei rămâne pleava şi cotorii, 
Doar miriștea strivită sub şenile, 
În bătătură mamele își jeluiesc feciorii 
Şi nimeni nu mai știe de mai are zile.