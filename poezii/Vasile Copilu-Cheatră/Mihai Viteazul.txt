Avea picioarele bine înfipte în pământ 
Ca un gorun.
Când mi-aduc aminte, îmi vine să cânt 
Cât era de vârtos şi de bun.

Purta o cușmă cât Vlădeasa şi în ea o pană; 
Iar când se uita la pismaș, 
Ochii săi se înfigeau în el ca un baltag în rană 
Şi înmărmureai mintenaș.

Inima sa cât o țară ardea de dorul unui vis
Şi mult râvnita sărbătoare, 
Până ce într-o zi toate cărările spre ea le-a deschis 
Şi-a pornit cu ardoare.

Atunci s-au ridicat alăturea de el cei mulți 
Să despice viitorul cu barda, 
Atunci s-au ridicat alăturea de el cei mulți 
Hotărâți viața să-şi dea.

Așa s-a împlinit visul neamului său de totdeauna 
Şi pentru întâia oară moșia strămoșilor s-a făcut una.