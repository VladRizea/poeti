Lui Valer Tehei

Hei, hei dragii mei,
Când privesc balerina cioplită cu grație de Tehei, 
Mi-aduc aminte cum tatăl său dobora cu săcurea 
Pe starostele copacilor şi-l dădea de-a dura, 
Cum îl dezbrăca de chilim şi comoară
Şi-l făcea cu dalta, când poartă, când stâlp de casă svelt ca o fecioară.

Dacă mai dădea odată cu săcurea, 
Trup de Cosânzeană răsărea,
Trup de moață, în zadii îmbrăcată, 
De-ți venea să-i săruți obrazii de fată;
Tot ce atingeau degetele meșterului, se făcea frumos, 
Pentru că badea Tehei işi sădea în lemn inima prinos. 
Dar iată-mă întors din copilăria de la Băișoara şi Iara, 
Între aceste frumuseți în care ardem ca para, 
Lângă busturile martirilor, în frunte cu Horia, 
Întâiul țăran care a cutezat să scrie cu sânge istoria. 
Uite pe brâul roții, mânia lui de rege şi șerb 
Şi-n pletele sale-mpletite, șarpele unui proverb. 
Pe fata lui Crișan se vede încrustată,
Scârba de domni şi baroni la grindă spânzurată, 
Iar in ochii lui Cloșca mândria-i sculptată, 
Totu-i împărătesc, nimic nu-i de slugă plecată. 
Dar măistoraşul Tehei,
A cioplit şi Măriuțe şi holtei,
Şi pe Ambrozie, pe Diba, şi moațe şi moți, 
Dăruindu-le viață, cu dalta, la toți.
Totul e argint curat,
Cu degete de heruvim mângâiat. 
Prin chipurile însuflețite de el,
Vine-ntre noi, pentru noi, pe aripe de porumbel
Graiul Păsării Măiestre, 
Să se așeze cuminte în Lada de zestre,
Pentru care în numele tribunilor tăi şi ai mei, 
Dă-mi voie să-ti mulțumesc frate şi pământene Tehei.