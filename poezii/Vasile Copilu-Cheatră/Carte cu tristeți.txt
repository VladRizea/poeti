Am citit pe delnițe de cer din ochii tăi 
Joc de curcubeu şi ciucuri de văpăi. 
Când cetina îți cântă făptura de mătasă şi pene,
M-aplec să-ți culeg roua, struguri, de pe gene.

Padinile cu iarba lor de mătasă
S-au grăbit ca toate florile în iia ta să le coasă, 
Din hadini, cercel, primăvara ți-a aciuat 
Mac roșu pe buze şi-n inimă-ncuiat.

Te-au botezat, Sabinuță, cu alduiri molizii şi fagii, 
De aceea ți-e surâsul năclăit cu izul fragii. 
Cântul meu să-i fie, vreau, oază hodinită-n munte 
Hore pentru tine și pentru mine punte.

Când brazii se cuprind în brațe și cerul îi sărută, 
De ce sugrumi în mine căprioare cu spaimă de ciută? 
Nu-nroura azurul din pleoape cu izvor de ceți, 
Ci cartea nu e scrisă şi poemul e sătul de cupe cu tristeți.