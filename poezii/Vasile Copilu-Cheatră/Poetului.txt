Lui Lucian Blaga

L-am întâlnit într-un amurg,
Tăcut şi oglindit în lacul din pădure, 
Nu știu de număra imaginile stropilor de ploaie
Ce au căzut în lac,
Gândurile ce se răsuceau în el,
Sau razele ce picurau 
Printre degetele crengilor de fag.

L-am întâlnit şi i-am dat binețe 
Tăcând.
Era singurătatea lui prea bogată 
În întrebări şi răspunsuri 
Şi ochii prea întorși spre asfințitul 
Din lăuntrul său.
L-am întâlnit şi m-a învățat să vorbesc 
Ascultându-mă.