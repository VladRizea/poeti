Am să mă lapăd odată de omenie, 
Cum s-a lăpădat Horia de ponos 
Şi voi porni, tot ca el, pe jos, 
Până la a Domnului împărăție.

Acolo voi scoate din straiță catastiful meu 
Cu lăcrămațiile moților surumani 
Şi i le voi citi o lună, două, poate ani, 
Pe toate, divanului din cer şi lui Dumnezeu.

I le voi citi cu sete fierbinte 
Cu inima mușcată de amar
Să nu mai fie cumva în zadar 
Şi Dumnezeu să le țină, şi după ce-oi pleca, minte.

De ne va face dreptate, bine, de nu, mă voi
Întoarce la moți şi le voi spune: 
De ce să mai trăim ca nimurugii în lume 
Când şi Dumnezeu s-a lepădat de noi?!