Tată, munții şui, au îmbrăcat sarică de aramă,
N-auzi cum iară ceterile cetenei te cheamă? 
Pădurile au ruginit ca toamna în tulee
Şi cineva a zugrăvit, în frunzară, ospăț de curcubee. 
In padină și-au făcut culeuş nişte ciute de iască,
Mioarele noastre, iarba de ceară, nu vor s-o mai pască.
Astăzi am cioplit un tulnic Savetii, să-l aibă la Târgul de fete.

Acuma știe hori, ai s-o auzi când va cânta, să ne desfete. 
Mama-i tot cu grije, mereu se uită-n calendar
Şi Lisandru-i cere-ntruna bănuți să-şi cumpere abecedar. 
Era să uit, fata gornicului, ceea care șapte veri a tot bolit, 
Eri, pe la ojină, în mâna popii s-a sfârșit.
Tată, cum de nu te mai întorci, acolo, jos, în țară
N-a-nceput în frunze, în miriști şi-n cer, vara, să moară?