Vouă munților ce fumegați ca un potir, 
Cu sângele tribunilor din moș strămoș, 
De-atâtea ori m-am năzuit să vă aduc prinos 
Şi v-am cules poveștile sub cerul coviltir.

Dar azi când mă întorc acia la Albac, 
În padinile voastre să adast o clipă, 
De zvonul cetinii mi-e frică, 
De parcă n-aș fi os din osul vostru dac.

Mă văd la glesnele bisericii lui Horia, 
O umbră ce încercă să vă fure ca un hot, 
Prisace de legende şi numele de moț, 
Ce-a-mpodobit, cu dărnicie, România şi istoria.

Plânge la gingia Arieşului, şi-arare 
Din unda râului bătrân un svon 
În mine se răsfrânge ca într-un anvon, 
În semn de aprigă mustrare.

Am îngropat aicea atâtea amintiri... 
Şi-apoi în câte rânduri, an de an, 
I-am schinjuit din nou pe Horia, Cloșca şi Crișan, 
În versurile mele deșarte năzuiri.

Aicea, undeva în munți, zace Sabinuţa; 
Vezi Doamne cât sunt de mic şi mă-ngrozesc, 
Că prigoriile din piept se zbat şi-i înroșesc, 
Cu ultimile picături de sânge năfrămuța.

Dincolo de munte cu lacrimi de bruj, 
Plâng de-atâta vreme Cosânzenele, 
Că-s îndoliate, iar poenele 
Şi honvezii beau şi cântă-n Cluj.

Vin feciori din răsărit ciuntiți, 
Fără vlagă-n ei, obiele, 
Pe Arieș şi Crișuri curge jele, 
Că suntem sub cismă viermi striviți.

De aceea uneori mă uit ca prostu, 
Peste casnele lui Iancu şi-a lui Horia, 
Aș vrea să spintec în țapin istoria 
Şi să strig că n-ai fost niciodată tatăl nostru!