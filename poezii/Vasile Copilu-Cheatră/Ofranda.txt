Privește la țara asta de miere vecine,
De-ți place, poftește în casă la mine. 
Am pită şi clisă şi vin cu ocaua,
Grasă de Târnave, Cotnar cum e roua
Şi am, mai am ce n-are oricine, 
O inimă cât Carpații în mine.
De-aceea ascultă-mă bine, vecine,
De intri-n ogradă cu cerul la cot,
Până şi inima asta din piept, pentru tine, o scot,
Şi ti-o pun pe masă, dreaptă mărturie,
Că știu omeni, omul de-omenie.
Şi-ți mai pun pe masă, să-ți fie de potcă,
Ambră câtă vrei, lăptișor de matcă,
Stupina întreagă, dacă așa-ți place, 
Tu să nu-mi duci grija, ci să fii pe pace, 
Am de unde, să te ospețesc, 
Că-i darnic pământul cesta românesc. 
Dar ascultă-mă bine vecine, 
De întri-i cu gânduri piezișe în casă la mine, 
Mai bine strânge-ți iute toate catrafusele, 
Şi pleacă, nu mai privi înapoi, ca toate ciufusele, 
Aleargă până la marginea pământului, 
Până unde ajung numai aripile vântului 
Şi-ntreabă-ți strămoșii, hoarde de năzăriri cotropitoare, 
Cum le-a fugit pământul de sub picioare
Şi-ți vor spune deschis
Că ne-au bătut uneori, dar niciodată nu ne-au învins.
Când n-a mai fost modru să-i aruncăm înapoi, 
Când veneau peste noi, 
Cu piepturi deschise, cu testele sparte,
Săltat-am dea valma în moarte,
Din munte în munte, din codru în codru,
Cât ne-a fost modru. 
Dar glia asta ne-a fost leagăn şi mormânt,
De-aceea fiecare miez din ea ni-e sfânt 
Şi pentru ea ne batem şi cu Dumnezeu, 
Cum ne-am bătut de două mii de ani, mereu. 
Așa că, prietene dragă şi scumpe vecine, 
Ia seama şi-ascultă la mine, ascultă-mă bine: 
Fruntea asta română, 
Peste țarinile dintre râuri stăpână,
Nimeni n-a călcat-o încă în noroi
Şi milioanele de Decebali sunt gata oricând 
Să lupte pentru Sarmizegetuzele din noi.