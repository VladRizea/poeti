Tânjesc după ochii tăi livezi cu pene pestrițe, 
Ce scoală diminețile în zori cu zâmbet de-albăstrițe. 
Tu nu porți încopciată la gât cunună de mărgele 
Şi-n degete nu ți-au înflorit nicicând stelele inele, 
Pe capul tău nu-i păr de aur şi-a soarelui săgeată, 
Doar o holdă de secară îți râde-ncopciată. 
Mustul sângelui din trup ți-a împietrit în sâni, 
Poetul nu-i în stare să cânte poezia ta din mâini.

Eu îți scriu elegii din dricul țării Sabinuță, 
Poemul nu s-a-nsăniat cu tinerețea noastră în căruță. 
Pe-aicea toamna-şi tingăleşte sânii-nciucălăi,
Pe la noi o fi brumat cositor, de aceea ați desîmpreunat turmele,
Ori s-o fi jucând deabună seamă cu alunele, 
Căci aud cum şi le sună ca pe niște zurgălăi.

Nu, n-am schimbat târgaşul, o să mai zăbovesc 
Cu clopote de lemn pe plaiul românesc. 
Tu ai să ne întâmpini în iarna dalbită,
Cu hoi ler pe buze, noi ți-om dărui atunci un bulz de pită. 
Când de liloară sub pașii murgului, ai tăi şi-ai mei, 
Omătul o să-ți coase din ciucuri clopoței.