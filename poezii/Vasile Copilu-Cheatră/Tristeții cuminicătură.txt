Creștea tristețea în fântâna ochilor ca o ceață, 
Ca în vis cu vârcolaci o albeață. 
Amintirea se-nălța părelnică-n viori
Şi se cuibărea-n ciorchini de stele, 
De aceea cădelnițarea ei spărgea lumina-n zori
Scuturând batiste albe pentru ceasuri rele.

Las-o-mpăturată-n pene, s-o ducă boi cudalbi, 
Cetanie să-i cânte florile din clopoțeii dalbi, 
Nu priponi visele în jghiab de mătrăgună, 
Acolo unde-i cerul pe munte căzut,
Iezii tristeții sloboade-i la păscut
Şi mânzii-ndulcirii vor necheza a bună.

Atunci copilăria s-ar deslipi de lut, 
Poetul ar scrie-o-n carte şi n-ar fi clopot mut, 
În elegii ar crește ca frica-n căpriori, 
Embleme pentru visuri, ori 
Mai bine să nu ne amintim,
Că-n fiecare clipă murim, murim, murim...