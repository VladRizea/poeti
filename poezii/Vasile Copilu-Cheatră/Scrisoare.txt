Dragul mamei, mă-ntreb, aşa-ntr-o doară, de ce te-am făcut 
Ca să te căsnească din sărin tot ce pe oamenii noştri i-o durut,
Să plângi, ca un prunc, lângă glesna fiecărui ins 
Şi să sângerezi, dragul mamei cu fiecare-nvins? 
Aud că ești poet şi lotru te sfarmi şi aduni 
Tristețea stog din vrajbe, din curpeni şi aluni, 
Că mori cu fiecare slovă mâzgălită pe hârtie, 
Cum mor solomonarii noștri cu ochii-n păscălie. 
Când stau seara bătucită de trudă lângă vatră 
Şi-l aud pe Lisandru citind vecinilor câte-un vers de V. Copilu Cheatră,
Nu-mi vine să cred că ești pruncul meu
Şi ti-a-mprumutat vorba lui de tămâie bunul Dumnezeu. 
De când mă mușcă amarul şi se ogoiește-n rânză, 
N-am în casă un bănuț și tatăl tău bolește şi-i fără de osânză,
Tu ne-ai uitat şi umbli prin țară hăndrălău,
Cu ochii la stele ca vai de capul tău, 
Iar când te-ntorci acasă, aduci doar o carte cât gomornicul lui Onofrei,
În care tot scrii şi nu te uiți că Ana-ți cere mărgele şi cercei,
Ba ne mai faci şi inimă rea când te lauzi că ai o moșie 
Cu livezi, cât padinile noastre, pline cu poezie 
Şi-atâta vis şi aur în nu știu ce poeme,
Că ai sătura toți moții peste-un car de vreme. 
Te cred. Şi vezi de-aceea te rog, dragul mamei 
Să vii acasă, c-a-nceput să moară soarele din obrazii Anei. 
Vino, în munți a curs iestimp din brazi prea multă rășină. 
Am vrea să ne înveți şi pe noi cum stau domnii cu stele la cină.
Vino că-s bătrână și poate mâine, poimâine ochii îi închid 
Să îmbuc din poezia aia măcar într-un blid.