Am auzit cum a oftat un vis 
Şi un strămoș în bulgăre de lut, 
Pe un țăran, din spic închis, 
L-aud cum lanțurile l-au durut.

Şi mai aud gemând din greu, 
Pe-acei ce gândul şi l-au frânt 
Şi i-am trecut în versul meu, 
Pe toți ce şi-au scurs cerul în pământ.

Aud troznind os după os, 
Sub roată mădularele lui Horia 
Şi-aud cum crește astăzi mai frumos, 
În paginile țării adevărul şi istoria.

Tuturor le-am răsădit o stea
La căpătâi, să crească, ca un plop, cu fruntea sus 
Şi steaua ca o zmeură mustea, 
De câte mirodenii la rădăcina ei am pus.