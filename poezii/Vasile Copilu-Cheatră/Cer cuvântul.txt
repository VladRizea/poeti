Dați-mi voie să cer şi eu cuvântul
Că-i duc dorul, cum îl duceam, în copilărie după o jimblă. 
De când n-am mai vorbit îmi pare că mi-a ruginit gândul 
Şi mă simt ca un clopot fără limbă.

Cer cuvântul, cel mai străvechi drept pe care 
L-a cucerit omul de când e stăpân pe pământ, 
De când şi-a ridicat fruntea din țărână şi umblă-n picioare; 
Iată de ce mă înscriu la cuvânt.

Şi-l mai cer pentru că am şi eu ceva de spus, 
Despre frumusețe, despre suferințe, despre dreptate; 
S-ar putea să nu adaug nimic la toate-acestea-n plus, 
Oricât de frumos m-aș trudi s-o fac şi m-aș zbate.

Dar sunt pe lume, oare, două voci să semene, 
Să cânte cu aceeași măiestrie şi intensitate?!... 
Nu cred, chiar de-ar fi să fie gemene 
Şi-n amândouă-aceeași inimă ar bate.

Dacă cer cuvântul vă spun că l-am cerut, 
Nu pentru că jinduiesc să m-arăt mai acătării 
Ci pentru că nu pot răbda, o schintă, să mai rămân mut 
Şi să nu cânt, alăturea cu voi, frumusețile țării.