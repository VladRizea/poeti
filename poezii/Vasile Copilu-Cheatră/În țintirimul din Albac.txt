Pe dâlma asta dorm strămoșii mei 
Păstori, cu turmele de-avalma, 
Le-a-ncremenit pe ghioage palma 
Şi chipul li s-a strămutat în stei.

Pe-aici hălăduiră către soare 
Suind cântând cu tulnicul pe creste 
Şi-ncet, încet, trecură în poveste 
Ca doina lor tânguitoare.

Sub glia asta aspră şi pestriță 
Zac frunțile de agatârși, boltite, 
Şi inimile lor prin cetini risipite 
Mai pritocesc a răzmeriță.

Strămoșii mei născuți în pântec de pădure 
Ca zimbrii-adulmecând în vânt 
S-au răsucit, sub lespezi, în mormânt, 
Că vor pizmașii țara să ne-o fure.

Hei, fraților, tribuni de danii 
Ce-ați înroșit cu-al vostru sânge glia 
Sculați să retezăm din nou trufia 
Spre slava mândrei noastre Transilvanii!

Şi-nfipți aici ca ulmii-n glie, 
Cu rădăcini adânci încolăciți sub stânci 
Ne vom lupta în coate și pe brânci, 
Dreptatea voastră să re-nvie.

În lupta asta unul mi-e făgașul 
Şi voi rămâne lângă voi, mereu,
Chiar de va fi nevoie să-l sugrum pe Dumnezeu 
Şi să-mi cioplesc alăturea de voi sălașul.

Noi n-am râvnit în veac să fim stăpâni
Pe-o țandură din altă țară. 
Să știe asta toți pismașii, dară,
Că-n fiecare stean, pădure, apă, veghează tâmple
de rumâni.