Lui Ioan Popa-Zlatna

M-am întors aici printre moți şi steni, 
În padinile pădurilor din Munții Apuseni, 
Să râd sau să plâng cu voi în ponoară 
Şi să-mi fie tristețile voastre povară.

Frate, măi moțule frate,
Căsuțele noastre-s tot lângă cer spânzurate, 
Tot mai tânjiți după o pită de secară, 
Ca şi când Bărăganul ar fi mutat în altă țară.

Inima vi-i aspră, ca un stei necioplit de bazalt 
Și pe umerii voștri a crescut amarul cât bradul de înalt, 
De aceea se zbat în voi sudorile 
Şi țin sobor în mădularele voastre toate bolile.

Pasca ei de viață, am văzut-o pe Maria,
Cum i-a-mproșcat din piept un porumbel cu sânge iia, 
Cum hălăduiesc boactării cu zvastica pe sate, 
Şi vă batjocoresc muierile cu mâinile legate.

Am urlat şi mai urlu şi acum la voi, 
Cum de s-a scurs corajia din vinele voastre ca dintr-un oloi,
De ce-ați ajuns măi ortacilor niște solomonari închirciți, 
Că altădată arătați ca Detunata de-mpliniți?