Acia la Albac mă întorsei
Să-mi plec urechea la pământ 
Şi-aud cum bate inima strămoșilor în stei 
Şi cum mă-ndeamnă să le-o cânt.

Stau munții neclintiți, de cremene, 
De-mi pare că amarul i-a-mpietrit 
Şi nu-s în lume să le semene 
Alți munți de lacrime stropiți.

Par fără grai, mogniți și supărați 
Şi care dintre noi nu-i înțelege, 
Când fură-atâtea veacuri desfrunziți, prădați, 
Şi răstigniți fără de lege?

De-ți pleci urechea peste colții cruzi 
Şi inima ți-o acordezi în rând cu toții, 
Nu-i modru dragul meu să nu auzi, 
De câte pătimiră-n veacuri moții.

Nu-i creangă care frunza-şi mișcă, 
Nici prunc nu-i, de abia născut, 
Au păcurar cântând din trișcă 
Să nu ne povestească de trecut.

Aud plângând în padini Sabinuțele 
Şi tulnicile dând de veste, 
Că-s înecate-n sânge răzmeritele 
Şi moții putrezesc în furci pe creste.

De câte i-a fost dat să-ndure ieri, 
Obrazul Detunatei a plesnit, 
Că fiecare stei ca nicăieri 
Cu sânge de iobag a fost stropit.

Sunt munți în Țara Moților şi dacă 
Sunt, e bine să luăm aminte, 
Că nu sunt munți din piatră seacă 
Ci-s munți, îs numai munți de oseminte.

În fiece copac e-un răstignit 
Şi-n orice fir de iarbă a crescut 
Un trup de iobăjiță pângărit 
Şi-o mamă care-n chinuri l-a născut.

Acuma când m-întorc aici să scriu 
Povestea celor ce-au murit pe roată 
În fiecare vers, eu bine știu, 
Că inima mi-aș dărui-o toată.

Nu mi-am cioplit condei de fier 
Cum am făcut-o-n alte dăți, 
Ci vouă munților acum vă cer 
Cu pacea voastră să mă ajutați,

Să pot privi trecutul nostru azi 
Așa cum fuse-n patruzeci şi opt 
Şi cum privește soarele-n amiazi, 
Cu dragoste, la holda de grâu copt.