Pe voi vă cânt, pe voi pe moți,
Strămoșii mei din tată-n fiu,
Să știu că creapă rânza-n toți
Cei care vă jupuiesc de viu,
Ori vă despoaie de podoabe, 
De aur şi de marile păduri, 
De ați ajuns, în România, iar barabe 
Şi-au ruginit tăișurile la săcuri. 
Voi îmi sunteți ortaci în veci 
Şi-o să vă cânt cum nu v-am mai cântat, 
Pe voi ce-ați putrezit în furci sau beci, 
Să știu că pentru asta voi fi spânzurat. 
Pe voi, ce-ați zguduit istoria din țâțâni 
Şi-ați scris-o, dureros, cu sânge, 
Pe sărăcia voastră să vă știți stăpâni, 
Voi care n-ați știut cerși sau plânge. 
Voi cei răzvrătiți din tată-n fiu, 
În sânge-mi clocotiți şi-acum, 
Că-s os din osul vostru știu
Şi o să vă urmez pe-același drum, 
Pe care l-au urmat tribunii, 
De parcă îi aud şi-acuș,
Chiar de-oi fi socotit de unii, 
Poet mai anarhist decât Cotruș!