M-am născut sub tâmpla Detunatei, 
S-ador cavalul molcom cu glasu-i visător, 
Piculina, din care sar învâlvorate, acutele scântei 
Şi fluera lui Iancu, de când era păstor.

Îmi plac violele cu timbrul lor elegiac 
Şi țitera şi harpa, şi-ntotdeauna sper 
S-aud cântând din trișcă un tarabostes dac, 
Când plin mă simt de cântec, ca un ocean de cer.

Dar îmi plac şi răzmerițele din trâmbiț, 
Şi ciocârliile svâcnind din clarinete, 
Şi țipătul de-alamă, drept ca niște suliți, 
Şi flautul de aur când face piruiete.

Eu m-am născut să cânt din zori 
Lumina din viori, cu cetinile-n cor, 
Că cei ce cântă sunt nemuritori 
Şi nici un vis nu moare-n preajma lor.

Azi cântecul ni-i azimă şi cer,
Pe șantierele inimii e-un stol de simfonii, 
Sunt numai humă galbenă şi fier 
Şi-n fiecare moleculă un stup de melodii.