Ne-ntoarcem din legendă şi lumină, 
Ologi de-atâta cântec, cât am avut parte, 
Cu aripile frânte şontic pe lună plină 
Şi arătăm de-acum ca niște lăute cu doagele sparte.

Inimile noastre s-au rupt ca niște strune 
Şi-n locul lor de mult zac, două prigorii, 
Hai Sancho, am dreptate, nu te sfii şi spune 
Că numai ochii noștri mai sunt la fel de vii.

Ni-s scuturile sparte şi-ntoarcerea pustie 
Dar mai tingim să cucerim trofee 
Şi Rocinante triste visează apa vie, 
Ca-n vremea când dormeam pe curcubee.

De ne-am bătut cu morile de vânt, 
Nu-i nici o crimă Sancho, pe umeri să ne stee; 
Am vrut să punem miere în inimi şi cuvânt, 
Ca fiecare ins pe lume să aibă-o Dulcinee.

Cu platoșa cârpită și lancea frântă-n două, 
Întorși ca niște umbre îmbătați de vise, 
Am rămas aceiași cavaleri de rouă; 
Privește, lumea ne sărută luceferii din rănile închise.

Or, nu e oare această întoarcere târzie 
Cea mai frumoasă clipă din marea aventură? 
Pe semne-așa ni-e dat nouă să fie
Visul în viață, un drum spre aurore, cu razele armură!

                                               Madrid, mai 1977