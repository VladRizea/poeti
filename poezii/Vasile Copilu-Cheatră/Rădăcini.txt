Străbunii mei au fost şi sunt 
Plămadă din acest pământ.

Odihnesc în veșnicie 
Sub această strămoșească glie.

Sarica de pe umerii ciobanului din deal, 
E blana ce-o purta pe spate Decebal.

Pieptarul meu cusut în cântec şi alean, 
E platoșa de-argint a lui Traian.

Azi ochii lor albaștri strălucesc 
În pagină, ca un ponor ceresc.

În brazii care suie drept,
Le-a crescut când mâna, când inima din piept.

Iar în frunza codrului ce cântă, 
Graiul celor asupriți, cândva, cuvântă.

Şi-ori şi unde mă întorc sau stau, 
Tot de rădăcina lor fierbinte dau.