Zodia ne-a fost mașteră, şi nu erau 
Pași de lumină peste inimi şi nici flori rare, 
Grele visuri băteau la ușa noastră, amare, 
Şi-negurate semne ne dureau.

Curcubeele cântecelor aruncate înălțimilor 
Își frâng zborul, întorcându-se cu fața tristă, 
Poemele noastre trebuie să le facem batistă, 
Să zvântăm, cu mătasa ei, lacrimile nimurugilor.

Noi n-avem nici o clipă de prisos,
Să cântăm perechile de îndrăgostiți, nici 
Să născocim povești cu Albă ca Zăpada şi pitici 
Sau să-i aducem frumuseții, altceva, decât prinos.

Noi n-avem timp să ne cântăm iubitele cu sânii de gutui 
Nici iezerele ochilor albaștri să-i sărutăm sub stele, 
Nici chiar lacrimile care plouă-n noi, sau ale mele, 
Nici clocotul sângelui meu, al tău sau al lui.

Cântecul nostru trebuie să fie, acum, spadă, bolovan; 
În focul flacărei pure ce se naște,
Să fie sâneață, pentru că de sus ne paște 
Steaua aspră a destinului de cântăreț transilvan.