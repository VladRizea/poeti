Cine a mers pentru țară atâta de departe. 
Peste cutezanțe, peste moarte? 
Cine-a suit atâtea scări cu tăiș de hanger,
Ca tine omule, până la cer? 
Cine ziditu-şi-a nevasta,
La temelii, ca noi în țara asta? 
Cine și-a întors mai dârz a zidirii lui lăuntrică oglindă,
Nepătrunsele semne firesc să le cuprindă? 
Cine a ajuns, cine, 
Să citească tainele ca tine? 
Ce altă aripă de duh ajuns-a oare, 
Ale năzăririlor ascunse izvoare? 
Ce barabă, împărat sau sultan, 
A călărit al visului armăsar năzdrăvan 
Şi, cine? Care nat, care om oare, 
L-a îmblânzit numai cu pită şi sare?