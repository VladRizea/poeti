Când am pus mina, întâia oară pe condei, 
M-am pomenit că mă trezesc plângând, 
Dar am pășit apăsat, ca un plugar, cum făcuseră strămoșii mei
Care au scris Miorița pritocind-o-n gând.

Am început să scrâșnesc din dinți şi să cânt 
Ziua şi noaptea, ca-n delniță, greu,
Ca m-au tocmit străbunii slugă la cuvânt 
Şi să cânt suferințele neamului meu.

Am fost mai mult iobag decât stăpân al vieții mele 
Şi-am suferit cu cei ce fură trași pe roată, 
M-am dăruit celor ferecați după zăbrele 
Şi-am plâns cu nimurugii dezbrăcați din gloată.

Am ținut atât de mult la datoria să-i cânt, 
Încât la mine n-am avut vreme să mă mai gândesc, 
Poate de aceea nu m-am întrebat niciodată cine sunt 
Şi-n care colt de țară să mă obloşesc.

Atâta am dorit, doar, ca mirosna cântecului meu, 
Să străbată țara pe aripile Păsării Măiestre... 
Aceasta mi-a fost, am spus-o mereu,
Aspra dar unica mea zestre.