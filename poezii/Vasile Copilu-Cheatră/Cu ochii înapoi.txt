Fură-n țara asta destule răscoale, 
Şi martiri ca Horia-n fruntea lor, îndură 
Dăruindu-şi duhul ca pe o prescură 
La săraci, din zloată, fruntea lor s-o scoale.

Dară ca acuma nici când nu mai fuse 
Şi măcel şi sânge, vărsat din păcate, 
De se-ntreabă omul, pentru ce se bate, 
Că nu dobândește nici cât său pe fuse.

Din hotar de lume, către alt hotar, 
Cerul şi pământul fulgere şi frige, 
Tună şi trăzneşte, ca niște cârlige 
Își întinde moartea lanțurile iar.

Şi se duc rumânii mușcând din țărână, 
Sub flamuri străine, negru-nsăilate, 
Tot cu cruci buiece, cruci încârligate... 
Câți vor spune, amin? Câți o să rămână?!

Armele, în mână, harnic le-ar întoarce, 
Către cei din spate, ce-i împing nainte, 
Dar așteaptă clipa, porunca fierbinte, 
Care-i încă-n pârgă, pare că s-ar coace.

Şi cu visul slobod privesc înapoi, 
Spre Feleac li-s ochii; dorul şi mai şi, 
Şi se-ntreabă-atuncia: - Doamne cum o fi, 
Când are să fie războiul, război?!