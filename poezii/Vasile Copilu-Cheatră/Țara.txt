Trăim cu ea în inimi cuibărită, 
Ca mierea simetriei în cuvinte 
Şi ca pecetea pe hrisoave 
În ceara încă fierbinte.

O întâlnim în stihuri ne-ncepute, 
În gândurile noastre aplecate, 
Cu bucuria care cântă 
Şi-n tinda sufletului bate.

În holda rimelor de spice 
Şi în lumina din culori, 
În fulgii mătăsoși de soare 
Care dospesc pâinea cu flori.

În ochii grei de frumusețe, 
Ai voștri, cei din clipa asta, 
Ca-n mânăstirile din mituri, 
În care ne-am zidit nevasta.

Aceasta-i țara mea de dor, 
Pe care-aș vrea smerit s-o sorb, 
Cum soarbe însetat lumină, 
Din iezerele soarelui un orb.

Şi aș mai vrea s-o zugrăvesc, cu pensulă albă de nor, 
Nu pe o pânză într-un colț stingher,
Ci dintr-o margine în cealaltă, 
Cât ține-o delniță de cer.