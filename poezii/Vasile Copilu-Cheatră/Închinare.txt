Apropie-te astăzi, copilărie, să mă vezi, 
Ca-n vremea când visam o lume mai bună prin livezi, 
Când mă luam la trântă cu soarele de brâu 
Şi încercam toi mânzii visului să-i priponesc în frâu,
Când prunc, cu donițe pirogravate, prin țară am umblat 
Şi zările, Măriuțe zvelte, pe ochi m-au sărutat. 
Cu doinele alături cântând în gând apoi, 
Din când în când la Horia uitându-mă-napoi, 
Visam cum se arată, din spumă, un erou, 
Ca din străbune lacre un dor într-un ecou, 
Să vină blând la mine, în inimă să stea, 
Să-l simt cum strălucește şi frige ca o stea. 
Aș vrea să fiu acuma mai tânăr şi mai pur, 
Să-i simt brațul pe umăr şi palma de azur, 
Să fiu pădure, iarbă, o delniță de flori, 
Iar tu, eroul țării, în mine să cobori.