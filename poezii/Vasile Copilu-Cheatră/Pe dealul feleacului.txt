Pe dealul Feleacului duhul Iancului iar suie, 
Ca o pajură se-nvârte sus pe cer la cetățuie, 
Moți cu tundra ponosită, supți de biruri şi minciună, 
Ca armia lui deodată lângă duhul lui se-nchină 
Şi așteaptă o poruncă înflorită lângă tâmple, 
Drumul Clujului, tribunii, ca în doină iar să-l umple. 
Duhul stăruie prin preajmă, se oprește-n Mănăștur, 
L-aș chema-n poem să vie l-aș chema şi nu mă-ndur, 
Că mi-e inima acolo, lângă Someș răstignită, 
Ca pe jar îmi arde dorul şi de dor ard ca o plită. 
Nici în somn nu am hodină, când la Ciucea mă visez, 
Când cu Goga că mă mustră, de durere lăcrimez. 
N-am lăsat peste Feleac vre-o moșie sau Măriuță, 
Că mi-a fost osânda asta, de poet, aspră drăguță, 
Dar mă dor moaștele arse a pruncilor de la Ip 
Și de casna lor fierbinte n-o să scap cu nici un chip, 
Cum nu are stare duhul Iancului ce iarăși suie 
Ca o pajură-nvrăjbită, peste Cluj, la Cetățuie.