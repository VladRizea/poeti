Pe Someșul cald nu era zmeuriș să nu-l știu 
Şi vremea după umbra brazilor să o măsor, 
Am adăstat din stei în stei, din răzor in răzor, 
Să visez, să cânt şi să scriu.

În răutate întârziam până seara tăcut, 
Prin pădurile mușcate de șrapnele, 
Cu inima năvod pentru tristețile mele 
Şi pentru luceferii care au căzut.

În pomii gândului, de multă vreme neculeși, 
Așteptam izbăvirea să răsară, 
Adulmecând arome coapte de vară, 
Nizuiam o pace cu care să fim megieși.

Apoi a prins amintirea ca o plită să ardă 
Păscând cu sondorii pe Someș în sus, 
Când la Mărișel, ca în păscălie, s-a pus 
Temelia întâiului baraj din Apuseni întins ca o coardă.

Acum, prin padine, se joacă mânzii visului cu nostalgia 
Şi jălbaşii, de veacuri cenuşe, se vânzolesc în izvoare; 
Pe strămoșii noștri o tristețe avană îi roade, 
Că n-au trăit să vadă, aevea, cât de frumoasă-i România.