Ca mâine, poate, voi zbura şi eu, 
Şi voi păși pe ultimul meu drum, 
Ca o părere sau ca un smoc de fum, 
Acolo unde, zice-se, c-aș întâlni pe Dumnezeu.

Suntem nepăsători de viață şi de moarte, 
Atâta vreme cât trăim, 
Dar când e vorba să murim,
Murim frumos doar între coperțile din carte.

E şi în asta o omenească lege 
Să fii setios de viață şi de spații, 
Să te-nfiori la ale morții stații, 
Când tot mai crezi că n-o poți înțelege.

De-aceea cât trăiesc as vrea să sui, 
Peste furtuni şi nouri cât mai sus,
Până acolo unde nu-s 
Decât cântece care să te-adoarmă în statui.