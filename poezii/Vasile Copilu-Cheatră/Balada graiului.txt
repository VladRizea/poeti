Pe un motiv de Cotruș

Nu e grai pe lume nu-i 
Ca graiul românului; 
Când ajunge să se prindă 
În doină şi în colindă 
Celui ce îi face tindă. 
Când în pârgă încă dam 
Zorile strigau-le-am 
Şi-odată cu zorile 
Munții şi izvoarele 
Şi tot ce era aproape 
Între munți și între ape.

Cu mâinile amândouă
Ne-am spălat cu-ntâia rouă 
Să ne fie graiul grai 
Ca pe un picior de plai. 
Drumărind şi drumărind 
Duși de pași şi duși de jind, 
Pe unde umblat-am craina 
Să-i smulgem graiului taina 
Munți şi ape iscodind 
Vanturile întrebând 
Peste-nvolburarea grea 
Îmi răspundeau vinerea 
Marția și cu mercurea,
Carpații şi Dunărea 
Carpații și Dunărea.

*

Peste-ntinsul gol şi crud 
Ca din alte lumi aud, 
Clopotele bătând în dungă, 
Dangăte ce se alungă 
Peste vremea rea şi lungă 
Năvălește înapoi 
Viu trecutul către noi.

Greu de sori cu mers fierbinte, 
Dunări iuți cu ape sfinte, 
Căprioara Domnului 
Lângă cerbii visului 
Şi vulturii gândului, 
Bourii trecutului 
Din străfundul timpului 
Peste sufletul oricui 
Sună ca-ale nimănui,
Sună clopotele lui 
Sună fluerele lui.

*

Fără tine graiule
Cine toate ştie-le;
Fără tine pe aci 
Nimeni n-ar putea ghici 
Nimeni pe pământ n-ar ști
Şi la lume povesti, 
Că aici ne-am zămislit
Şi cu tine ne-am trezit; 
Că mai tari ca orice arme 
E trecutul ce-n grai doarme. 
N-ar mai fi povești şi șoapte, 
De-am perit ori nu în noapte 
Și nici vis
Cu sânge scris 
Sub peceți de cărți închis
Şi nici doină şi nici vers 
Pe-unde urma ni s-a șters 
După-atâta mers şi mers.

*

Câți n-au vrut fără de duh 
Să-l doboare din văzduh 
Ca pe-o pasere măiastră 
Taină în inima noastră; 
În restriști ne-a adunat 
Ca un glas de împărat, 
Ne-a fost chiot şi lui, lui 
Goarna năzdrăvana-a lui 
Ne-a venit din cer ca mana 
Ferindu-ne de Satana.

Graiule Măria-Ta 
Lângă tine-oi adăsta 
Până-n veacul veacului 
Ca la Curtea Dorului. 
Scris mi-a fost să fiu al tău 
Și la bine la rău, 
Pe granița sângelui 
Pe granița gândului 
De unde scăpare nu-i 
De unde scăpare nu-i.

*

Glas aș vrea să am ceresc 
Să m-auzi când îți grăiesc, 
Şi profetic văz să văd 
Cum învingi orice prăpăd 
Şi să simt, nu-mi pară rău, 
Că sunt trup din trupul tău, 
Din acest pământ, pe care 
Numai cântecul nu moare 
Sub flamura-ți, Craiule, 
Grai carpatic, graiule!

*

De la cine l-am deprins, 
De la care mag sau ins? 
De la flori de rouă ude, 
De la mama sau de unde?
Că-i atâta de frumos, 
Când ceresc, când mătăsos, 
Când e flacără şi pară, 
Curcubeu e peste țară 
Şi în tainițele lui
S-ascund munții visului 
Şi merindea mea de cer 
Tot lui trebuie s-o cer.

*

Ca să te cânt graiule.
În poeme, Craiule, 
Mi-am spălat gura cu rouă
Şi mâinile amândouă, 
În Dunărea doinelor
În laptele oilor 
Şi-am pus aură şi dor
În cuvinte ce mă dor; 
În cuvinte care cântă
Să ne pregătim de nuntă.

*

Graiule, aş vrea să-ți pui 
Stemă floare gândului, 
Străinii să te cuprindă 
În doină şi în colindă, 
Să guste şi ei mai bine 
Mustul care fierbe-n tine, 
Cu nectarul tău aparte, 
Peste viață, peste moarte, 
Cu tot harul care-l ai, 
Şi fără sfială-l dai 
Cui îl cere, cui îl vrea 
La rever să-l prindă stea, 
Păsul să-l mărturisească, 
Visul să şi-l pritocească.

*

Mor în lume oameni buni, 
De sâmbătă până luni,
Mor şi oameni învățați 
Cu stea-n frunte înstelați 
Și mai mor râuri şi ape, 
Mai departe, mai aproape, 
Mor şi brazii în picioare, 
Numai cântecul nu moare 
În țară la noi sub soare.

*

Pajură ne ești Graiule, 
Graiule, tu Craiule, 
Când in vers te potrivesc 
Plată greu eu îți plătesc, 
Că de-ar fi în aur plata 
Ti l-aș vărsa cu găleata, 
Nu m-aș uita cât îmi ceri, 
Nici la ziua cea de ieri, 
Nici la azi şi nici la mâine, 
Nici la trudă, nici la pâine, 
Dar când vreau să te frământ, 
De viu mă bagi în pământ 
Că-mi ceri inima, drept plată, 
În tine pe veci să bată.

*

Graiule, Măria Ta, 
Mă-ntreb oare cum ți-ar sta 
Fără straie românești 
Fără zmeul din povești? 
Fără sori străvechi şi noi, 
În pădurile din noi 
Pe unde am tot umblat, 
Pământul în lung și lat 
În lupte fără sfârșit 
Şi de pismaşi hărțuit, 
Când cu ghioaga am izbit? 
Nu-mi da Graiule răspuns, 
Că răspunsul nu-i ascuns, 
Ești acasă doar aici 
De la mari, până la mici, 
În toți care te grăiesc 
Pe pământul românesc.

*

Graiul meu, tu n-ai hotar, 
Când vrei să ne faci un dar, 
Cu vrăjite chei de dor 
Descui casa tuturor 
Şi inima ne-o descui 
Cu cheile cântului 
Şi ne faci să te zidim 
În vetre şi în chilim.

*

Lui, lui şi iarăși lui 
Căprioara dorului 
În prescura graiului, 
E cântecul neamului, 
Grâu din griul Graiului 
Nu-i pe lume, nu-i şi nu-i, 
Mireasa pământului 
Ca-n silabelele lui, 
Ca-n chemarea cucului 
Răsunetul codrului, 
Pe volbura vântului, 
Daruri ale orișicui 
Sunt darurile, Graiului.

*

Trece cântecul se suie 
Din izvoare-n silhe șuie, 
Să se culce-n cetine 
Ușor să se legine, 
Ba să gudură în fagi 
Şi din ochii celor dragi 
Se-ncarcă de frumusețe 
Să ne poată da binețe 
Şi să zică vers frumos 
Din trișcă de lemn şi os, 
Şi din tulnic, şi din bucium, 
Şi de bine, şi de zbucium, 
Graiul care n-are stare 
Nu-şi găsește alinare,
Doar la noi când îi cântăm 
Şi în inimă-l culcăm.

*

Glas as vrea să am ceresc 
Să m-auzi când îți grăiesc; 
Şi profetic văz, să văd, 
Cum ne sui peste prăpăd 
Şi mă simt la bine-ori rău, 
Că sunt duh din duhul tău, 
Că mai tari ca orice arme 
E trecutul ce-n noi doarme, 
Cu strămoși crescuți în brazi, 
Lângă noi veghind şi azi, 
Cu tribuni suiți în plante 
Şi în stelele înalte 
Ca de-acolo, Graiule 
Să-ți vegheze straiele, 
Nimeni să nu ți le spurce,
Pin-la tine să nu urce, 
Să rămâi mereu curat, 
Ca cei ce te-au adăpat.

*

Sus din munții visului
În care știi să ne sui, 
Să privim senini în soare
Smeriți ca niște fecioare, 
Viitorul țării noi, 
Care clocotește-n noi. 
Gem de sori cu mers fierbinte, 
Crișuri iuți cu ape sfinte, 
Până-ajung ca să ne prindă 
În a gândului grea tindă, 
În acest pământ pe care, 
Nici un cântec nu mai moare; 
Ci trăiește şi tot crește 
Şi în noi mereu rodește, 
În cântec se rotunjește, 
Nici un verb nu-i ruginește, 
Că ți-e dat mereu cu spor, 
Să rămâi nemuritor.

*

Graiule, când îți grăiesc 
Simt cum iară înfloresc 
Şi cum sunt iară în stare 
Să sar ca arcu-n picioare, 
În cuvânt să-ncui, pe veci, 
Patru săbii în trei teci, 
Vorbe străvechi şi domoale 
De glume şi de zicale, 
Credincios să ne rămâi, 
Ca din ziua cea dintâi,
Că prin tine am răbdat, 
Năpaste ce ne-au grăpat, 
Ca pe țarini în trecut 
Când peste noi au trecut. 
Tot prin tine am răzbit 
În luceferi de-am suit.

*

Câte Ane n-am zidit 
Toți cei care te-am iubit 
Şi la temelii ți-am pus 
Inimi cu embleme-n sus. 
Graiule, stema să-ți steie 
Peste țară-n curcubeie.

*

Lăudat ne fie Graiul 
Că ni-e pâinea şi mălaiul; 
Vin cocorii gândului, 
Vin cu cerbii visului, 
Prinși la ruda carului 
Bourii trecutului 
Şi în minte mi te-aduc 
Din adânc, de nu apuc, 
Rostul să ți-l rostuiesc 
Gândul să mi-l limpezesc, 
Dar atâta știu c-a fost, 
Ca un vers spus pe de rost, 
Vremea când numa-n pădure 
Te-ascundeam, să nu te fure, 
C-au fost hoți destui în lume,
Graiul ni-l cereau anume 
Să ni-l dăm
Pentr-un titlu de noblețe 
Şi un blid de corobețe. 
Mulți, Graiule, te-au vândut, 
Cit pe bani, cât împrumut, 
De tine s-au lepădat, 
Pentr-un spurc de împărat, 
Poporul nu i-a răbdat 
Cu blestem i-au blestemat. 
Cei mai mulți te-am apărat, 
Chiar viața mulți și-au dat. 
Nu te-am apărat cu arme 
Cu trecutul ce-n noi doarme, 
Rădăcinile de-oțel 
Şi mormintele din el.

*

Eu sunt trup din trupul tău 
Şi la bine şi la rău, 
Lângă tine-s strajă trează 
Tu-mi ieşti cină şi amiază, 
Aerul când îl respir, 
Tot din tine mă inspir, 
Nici o poftă din vecini, 
Nu-i în stare, prin străini, 
De tine să mă despartă, 
Lumea cu mine s-o-mpartă, 
Că sunt trup, din trupul tău, 
Şi la bine, şi la rău. 
Măguri sunt cuvintele, 
Munți de moaște doinele. 
Astăzi când sui în poem, 
Aș vrea să-ți înapoiem, 
Ce ne-ai dăruit cu carul, 
Dar n-avem pe semne harul, 
Ne-a rămas un pic de soare 
Să ți-l aștern la picioare.

*

De când sunt atâta știu, 
Că-n viață asta vrui,
Să fiu robul cântului 
Şi ostașul graiului 
Pe granița sângelui, 
Viața pentru el s-o dau, 
Bucurie cui nu au.