Tot ce atingem e numai cântec şi har, 
Până și drumul sub pașii noștri cântă, 
Nici un gest nu e zămislit în zadar 
Şi pământul își mângâie țărâna sfântă.

E poate ora când trebuie să-i ieșim înainte 
Cu pită şi sare, ca la oaspeții de seamă, 
Să nu ponosim cântecul cu jumătăți de cuvinte, 
Când auzim cum soarele pe creste ne cheamă.

Cântăm şi noi, şi florile, şi munții, 
Cu cântecul ne înfrumusețăm pământul, 
Vibrează, ca un imn, sudoarea frunții 
Şi ne prefacem în viori, când ne atinge vântul.

Cântecul meu e moștenit din vremuri de demult 
Şi e crescut, ca pâinea, în paiul griului înalt, 
Când înflorește-n mine şi-l ascult, 
Mă simt, ca Detunata, orgă de bazalt.