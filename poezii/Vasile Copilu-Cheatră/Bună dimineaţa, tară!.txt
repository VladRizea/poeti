Bună dimineața, țară! 
Deschide-ți ferestrele inimii iară,
S-o inunde lumina şi pacea, 
Nu mai bubuie tunul nici lancea,
Nu te pândește, ci frântă
A ieșit acuma din trântă.
După atâta besnă şi-atâta urgie,
În care-a curs sângele ca un val de leșie,
Pentru toate țările, pentru toate popoarele,
A răsărit din nou soarele. 
Pentru toate țările, pentru toate neamurile
Slobodu-i iară să-şi fluture steagurile. 
Pentru toate țările
Din toate depărtările,
Va bate ceasul dreptății
În soborul judecății,
Ce s-apropie azi, mâine, 
Pentru om, fiară şi câine.

O, această aspră judecată 
Pentru multe noroade este-nfricoșată.
Ci, tu, țara mea cu cele mai multe cimitire, 
O aștepți cum așteaptă-ntreaga fire
Primăvara, dup-o iarnă urgisită
Şi-o râvnești cum râvnește moțul un clihan de pită. 
Atunci îți vom striga: Bună dimineața, Țară!

Bucură-te! Bucură-te iară,
Că ți-ai câștigat prin lacrimi şi sânge 
Dreptul de a râde şi darul de-a plânge. 
Atunci ne-om primeni împărătește 
Şi-om grăi limpede, oblu, românește: 
- Pentru tara asta de tămâie şi cer, 
Ce-aș mai putea, Doamne, să-ți cer, 
Că nicăiri ca-n livezile ei de petale, 
N-au înflorit mai rodnic poruncile tale. 
Te poartă copiii-n ochi de albăstrele 
Şi fetele-n salbe tivite cu mărgele, 
Babele-n pristoale şi prescură, 
Duminica-n taină şi cuminicătură, 
Iar cronicile prăfuite-n mânăstiri 
Povestesc din păscălie şi psaltiri, 
De voievozii noștri ce din fire 
Te-au purtat în inimă bunăvestire.