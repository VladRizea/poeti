Lui Lucian Valea

Noi, V. Copilu Cheatră, Mihai Beniuc, Ion Th. Ilea şi alții, 
Poeți şi avocați neplătiți ai poporului nostru, 
Cerem să nu mai fim duși de nas, cu grumazii în căpăstru, 
Câtă vreme mai există pe pământ Carpații.

Cerem să se șteargă dictatele din catastifuri, 
După care popoarele sunt scoase la mezat, 
Şi să se știe că niciodată n-am cedat, 
Pământ, din pământul țării, în felurite chipuri.

Şi să se mai știe că poporul crede-n omenie, 
Ca în pravila moștenită din strămoși; 
Crede în dreptate ca-n munții săi frumoși 
Şi nu se îndoiește în ce va fi să fie.

De aceea, noi, V. Copilu Cheatră, Beniuc, llea şi alţii, 
Poeți şi avocați ai acestui popor clădit pe dreptate, 
Credem în întoarcerea acasă, pentru care ne vom bate, 
Chiar de va fi nevoie să răsturnăm, peste pismaşi, Carpații.