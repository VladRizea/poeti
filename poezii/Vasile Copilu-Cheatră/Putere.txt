Zac in cimitirul de la Iara 
Mama, tata, fratemeu şi sora, 
Iar de mult sunt oseminte 
Moșii şi străşii din morminte.

Deși-s, de mult, una cu pământul, 
Le mai aud des cuvântul 
Care a urcat în plopi 
Şi-mi foșnesc ca niște snopi.

Mamă-n apa din țârău 
Aud bine glasul tău, 
Pe al tatei îl aud 
Cum sporovăiește-n dud.

Numai Sandu parcă tace, 
Până şi acolo zace, 
În mormânt lângă izvor 
Ca pe pat în sanator.

Voi de-acolo din mormânt 
Puneți grijă în cuvânt, 
Care-mi spune, care-mi cere, 
Să vă-mprumut din putere.