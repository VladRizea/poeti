Mamă, boala sau poate vremea te-a învins, 
Acum te-ai împăcat cu toate,
Mâna ta harnică nu poate, 
Să-mi mai mângâie creștetul nins.

Inima-ți, pâine proaspătă, de-acum 
N-o să mai sărute bucuriile noastre, 
Ochii tăi, iezere albastre, 
N-o să ne mai petreacă în drum.

Mâinile tale albine şi flori,
De-acum încolo o să hrănească, 
Cum au hrănit mâinile bunicii glia strămoșească. 
Şi iarăși şi iarăși îți vom rămâne datori.

Mamă, boala sau poate scrisa te-a învins, 
Cum ne va învinge şi pe noi, 
Toți ne vom așeza cuminți în pământ, înapoi 
Şi vom fi stele care s-au stins.