Soarele se uită pe furiș,
În padină la zmeuriș, 
Se pritocesc zâmbind la soare,
Coacăzele acrișoare 
Iar murele de-atâta must
Îmi fac cu ochiul să le gust.

Toamna mai stă închisă ca-ntr-o cușcă,
O veveriță din alune mușcă. 
Ne cheamă Sabinuțele la mure,
Că n-are cine fraga de pe buze să le-o fure. 
O, cum m-aș duce după ele,
De nu mi-ar fi anii obiele.

Şi-atunci le spun că murele sunt acre, 
Că ieri m-am săturat de moacre,
Că am de lucru la poem
Şi nu-l voi încheia, mă tem 
Până ce cu soarele ne mai întâlnim,
Să vreau să-l țes în stih ca în chilim.

Cu cât găsesc motivele mai mult, 
Cu-atâta toamna o ascult,
Cum cuprinde codru-n brațe ca În clește, 
Ca o șopârlă care năpârlește 
Și bate singură la ușa mea, 
Ca-n fruntea mesei vrea să stea.