Protestez împotriva condamnării visului la moarte 
Și a credinței să zacă sub zăbrele,
Împotriva lanțurilor de pe cântecile mele 
Și de pe vântul care a cutezat prin lume să le poarte!

Protest împotriva hatului de la Feleac,
Care împarte Transilvania în două delnițe, 
Împotriva celor ce, ca niște stelnițe,
Ne sâcâie că pentru suferințele noastre nu mai este leac.

Protestez împotriva condamnării visului la moarte 
Şi a omeniei să fie spânzurată,
Pentru că nu cred, şi nu voi crede niciodată, 
Că țara asta, decât rotundă să fie nu se poate!