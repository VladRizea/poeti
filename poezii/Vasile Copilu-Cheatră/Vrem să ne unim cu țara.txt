Poate suntem, dacă stai şi-asculți
Visul pământului, ce crește în noi, 
Ori sufletul îngenunchiat al celor mulți, 
Crescut în inimile noastre ca într-un altoi.

Poate suntem lacrime şi stele,
Rază de soare pe care o auzim cum cade 
În viorile din noi care au cântat de jele, 
Când ne îmbrânceau popoarele nomade.

Dar dacă stau şi-ascult mai bine 
Simt c-am prins în talpă rădăcini,
Prin care suie cohorte de strămoși în mine 
Şi ard în noi corole de lumini.

Suntem sufletele celor care-au ars dureros 
La Alba Iulia, când peste caznele lui Horia se lăsase seara 
Şi-n cele patru zări creștea o singură dorință, un vuit grandios:
Vrem să ne unim cu Țara!