Vreți Țara Moților aievea s-o vedeți? 
Nu trebuie să fiți turiști prea îndrăzneți, 
N-aveți nevoie să vă-mpovărați 
Şi sacii de merinde să-i improvizați.

În Țara Moților sunt ușile deschise, 
Nu-i masa așternută cu dichise, 
Dar pită câtă vrei şi clisă-i mintenaș 
Şi fiecare tufă peste noapte e-un sălaș.

Pe Arieș în sus sau pe Ampoi,
E frumusețea stâncilor alăturea de voi. 
Pe Crișuri vă întimpină cascade
Şi oameni buni cu inimi cumsecade.

De ai ajuns să vezi vre-un măturoi la uși, 
Să știi că gazdele la turmă-s duși, 
Dar poți să întri ca la tine-acasă,
Moții şi-au lăsat, oricine-ai fi, inima pe masă.