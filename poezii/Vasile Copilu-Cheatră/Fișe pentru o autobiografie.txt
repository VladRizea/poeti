M-am născut în Munții Apuseni, 
Într-un sat uitat de cel de sus, 
Cu oameni supți ca niște steni, 
De parcă-ar fi fost cuscri cu Isus.

Am crescut cu ciutele-n pădure 
Şi cu prigoriile din padini, 
Cu gândul muche de săcure 
Să-mi scutur sarica de gadini.

N-am visat că mă voi face domn, 
Și nici argat la slove să ajung, 
Dar n-avusei hodină, nici somn, 
De când pornii cu Horia la drum lung.

Strămoșii mei fură solomonari, 
Moți ponosiți dar cu privirea de bărbat, 
I-au învățat să rabde, hoții de jindari, 
Câte nici pe cruce nu ar fi răbdat.

De la ei dedatu-m-am să scriu 
Cu sânge-n loc de cridă sau cerneală
Şi-n fiecare vers, atâta știu, 
Că nu-mi pun inima zălog de mântuială.

N-am scris de dragul de a scrie, 
Şi nice, cum se zice pentru artă, 
Am vrut ca Tara Moților să fie, 
Un punct mai luminos pe hartă.

Fusesem ponegrit că i-am iubit 
Pe moți, prea netăinuit şi zgomotos, 
Nu tăgăduiesc, deși eu m-am trudit 
S-o fac, ca să le fie de folos.

Da, i-am iubit pe moți înverșunat 
Şi i-am cântat de dimineața până seara, 
Că-n ei cântam norodul minunat 
Şi îmi slăveam și patria și țara.

N-am spus o vorbă aspră, dură,
Vreunui suruman, argat, 
D-am suduit, cum mi-a venit la gură, 
Toți domnii şi măriesele de orișicare nat.

De la strămoși am învățat, 
Să nu cad într-a pohtelor ispită, 
Iar de la băieșii mei am cugetat, 
Cum să altoiesc în versuri dinamită.

De-aceea-mi este, poate, stihul, 
Ca un brad mutat într-o vioară, 
Când din tulnice cântându-l, 
Nu e putință, să nu doară.

Azi, vreau cerul patriei să-l cânt
Și inima acelor ce-o zidesc,
Că os din osul lor am fost şi sunt, 
Plămadă din pământul românesc.

Şi mai zace-n mine o poruncă, 
De care-am cam uitat, socot, 
Nu vreau ca lui Horia să-i mai fie încă 
Rușine că i-am fost nepot.