Port șerpar de ciută şi fluera de-alun 
Și pe Iancu gingaș sub veșminte, 
Sângele tribunilor aspru şi fierbinte, 
Zvocoteşte-n mine ca un râu nebun.

Cușma pe-o ureche-i cât o curcubătă, 
Ciute spre țîraie vin să se adape, 
Turme mătăsoase coborând spre ape, 
Ca-n copilărie cu vraja lor mă-mbată.

Muntele pe care cerul s-a aprins 
Şi pe unde Horia s-avânta horind, 
A pârjol şi flinte greu amirosind, 
E de soare acuma în brațe cuprins.

Steme de lumini calde ca un sân, 
Râd de bucurie strălucind în soare, 
Prin padină umblă Decebal călare, 
Pe umeri cu cerul ca un stog de fân.

Port șerpar de ciută şi-n ochi polen de cer 
Şi pe Iancu gingaș sub veșminte, 
Sângele tribunilor aspru şi fierbinte, 
Zvocoteşte-n mine ca-n carne un hanger.