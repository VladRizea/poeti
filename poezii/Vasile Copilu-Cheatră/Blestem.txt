Nu mai avem hodină şi nici leac, 
De când e hatul la Feleac
Şi-ntruna clocotim şi blestemăm 
De-atâta venin ce-n noi îl adunăm; 
Suntem numai dinamită și ură, 
Căde-le-ar dinții din gură, 
Celor ce-au tras cu plaivasul, 
Fără să le plesnească obrazul,
Granița prin vatră de țară, 
Sămânță de sămânța lor să piară.
Tuna-u-ar dracu-n ei să tunie, 
Ciot de salcă să rămâie,
Pământul să nu-i primească, 
Pe picioare putrezească, 
Să se umfle-n gura lor,
Gura dictatorilor, 
Limba cât un brusture, 
Bubele să-i usture,
Viermii-n ei să bujgăie, 
Nimeni să nu-i sufere, 
Ochii-n barbă să se scurgă, 
Șterge-i-ar cu mâna ciungă; 
Să rămână țepene,
Dracul să mi-i pieptene, 
Fălcile din gura lor, 
Pasca lor de dictatori!