Sunt os din osul celor trași pe roată, 
Un ins, ceva mai lotru, dintr-o gloată. 
Nu vreau ca cineva de mine să asculte, 
Să ies în față, ca păduchele, în frunte.

Am fost şi sunt mai pașnic decât par, 
Nu m-am atins de nimenea măcar, 
C-o vorbă aspră, sau sudalmă,
Mai bine am răbdat, decât să dau, o palmă. 

Şi dacă totuși în poezie am lovit vârtos,
E pentru că am vrut să fiu cu ceva de folos 
Celor mai slabi de inimă ca mine, 
Dar râcă n-am purtat la nime.

Am socotit şi socotesc mereu, 
Că armă-a fost şi trebuie să fie versul meu, 
Altmintrelea de ce-am mai scrie? 
Să mâzgălim un nume oarecare pe hârtie?