Subsemnatul, V. Copilu Cheatră, poetul moților, 
Declar pe propria mea răspundere c-am crezut in Dumnezeu
Şi l-am căutat peste tot, în icoane, în cădelnița prelaților, 
Fără să pierd vreodată nădejdea că-l voi găsi în cugetul meu.

L-am căutat în văzduh şi sub pământ,
M-am suit apoi în cer să-i cer o audiență, 
Dar n-am găsit nicăiri nici urmă de sfânt, 
Iar în ce-l privește pe Dumnezeu, n-a avut cu cerul nici o adiacență.

Mi s-a șoptit, de către cine, nu v-aș putea spune 
Că Dumnezeu ar umbla într-o ureche, beat, 
De când s-a făcut de minune 
Şi-Ardealul de Nord, la Viena l-a cedat.

Iată de ce subsemnatul, V. Copilu Cheatră, poetul moților, 
Convingându-mă că Dumnezeu umblă cu cioara vopsită,
Declar aici în fața tuturor, 
Că nu mai cred în el oricât m-ar duce în ispită.