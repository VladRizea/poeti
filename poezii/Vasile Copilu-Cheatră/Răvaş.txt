Să știi Vasilie că pe la noi în Albac 
Îi destulă jele şi tata-t-o şi frații-ti zac. 
Tătine-to i-o secat măduva-n oase şi vlaga din palme. 
De când nu mai poate lucra l-au alungat domnii cu sudalme.
Pe Lisandru s-a înăsprit pielea ca un potâng 
Şi-o rândunică-i trage de moarte în plămânul sting. 
N-am pe nimeni să-mi taie o şcleafă de lemn la tăietor, 
Da' mai cu samă mă usc pe picioare după tine de dor. 
Să mai știi Vasilie că-i semn slab la noi în munți, 
Oamenii-s cătrăniți şi nu-i modru să-i înfrunți. 
Ieri pe la ojină au aprins joagărele chiaburului, 
De s-a-nălțat bobotaia pînă la tîmpla cerului. 
Spunea lele-ta Savetă că fapta-i a bună
De aceea şi-o făcut cerul din para focului murună.
Să vii Vasilie cât mai grabnic acasă, 
Că gornicul Partenie suduie într-una şi dă cu pumnu-n masă.
Vorovește multe şi le spune la oameni că-i lipsă de tine, 
Că numai tu le-ai spus o vorbă din inimă şi i-ai învățat cum se ține
Hangeru-n brâncă şi pistolul la brâu, 
Cum să-l alepte ca să împroaște din vipere sângele pârâu. 
Dragul mamii, ne-a îndrăgit amarul mai iest an, 
Ni-s munții stoguri de jele şi stele de cătran. 
Nu mai auzim în padină nici cântecul cucului... 
Mai scrie-mi, tăt greu o duci prin satul împăratului?!