Poetei Florica Ciura

Condeiul meu nu e condei de cin, 
N-are blazon cu pajure sau lei, 
Da-n fața lui smerit mă-nchin, 
Că plâng şi râd în el strămoșii mei.

E un condei sărac, cioplit dintr-o surcea, 
Dar are aripe şi mai ales căldură, 
Vioară se preface-n mâna mea, 
Ori bardă cu prăseaua dură.

În inimă i-am aşternut un pat 
Şi-adorm cu el în gând, cu el mă scol, 
De am o bucurie tot cu el o-mpart, 
Iar de sunt obosit mi-e perină şi țol.

Când îl privesc, îl simt cum mă îmbie, 
Să ard cu fie ce cuvânt cum arde-o stea, 
Şi-n fiecare rând ce nu-l pot scrie, 
Îl simt cum plânge frământat de mila mea.

Mi-e drag condeiul meu sărac, 
Cioplit din țandură de brad, 
De cine știe ce strămoș, urmaș de dac 
Şi în rășina lui cu el mă scald.

Când plânsul mă îneacă-n pumni îl strâng, 
Aș vrea să fac din el sâneață sau pumnal, 
Dar mă retrag în mine, tac şi plâng, 
Pentru atâtea visuri îngropate în Ardeal.