Ard munții mei de soare grei, 
Cu iezere de umbră-ascunse sub pleoape 
De parc-ar vrea în setea lor să-ngroape, 
Întreaga zare prăvălită-n ei.

Îmi tremură pe gene uneori, 
Din steag de cetini jucăușe 
Neaua amintirii, ascunsă sub cenuşe 
De păsări roșii, astăzi învâscate flori.

Copilăria mea, surâsuri vagi, 
O simt plutind în pacea ei senină... 
Ce vrăji în cupe de lumină, 
Mi-aduceți, munții mei, atât de dragi?