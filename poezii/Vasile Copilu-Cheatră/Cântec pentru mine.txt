În luna lui cireș m-am pomenit 
Cu nume-n lume.
Prin padini, merii, cu flori dalbe, 
Se-mbrobodeau cu năfrămuțe albe.
Cucii, uituci, în scorburi 
Sorbeau adulmecări prin măguri. 
Ielele ursiseră, să n-am parte de noroc,
De atuncea, buna, m-a-ndrumat,
Să port la mine busuioc.

În drum spre leagăn,
M-a petrecut un basm cu-n zmeu, 
L-a ascultat şi Detunata 
Răzmată de-un curcubeu.
Au fost, la noi, atunci, 
Feciorii finului din lunci
Şi mi-au cioplit cimpoaie de alun, 
Să cânt de voie bună-n ceasul bun,
Mai blând, ca șoapta pe părău, 
De îmbunare-n ceasul rău.