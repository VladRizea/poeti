Palide, mâinile tale cu degete privighetori, 
Când alunecau pe clape țâșneau din cuvinte flori.

Cerbi fugind pe lunci smălțate cu dureri şi bucurii, 
Zâmbind din legende coapte cu ochi ca toamna târzii.

Vechi haiduci cu flinte grele, dealuri de lumină caldă 
Obcine şi schituri sacre cu psaltiri ce-n cânt se scaldă.

Chivăre, brazii de munte, verii tăi cât era vară,
Din imperii nevăzute se reîntorc, cu luna iară,

Lângă inimile noastre, ca un vis lângă sălaș, 
În Flămânzii tăi cu frasini şi cu sânge de arcaș,

Unde-ai descifrat simbolul mitului arboresean 
Şi cu Ștefan sub veșminte mai porți dragostea de neam,

Şi în cântec dor de țară, de legendă şi baladă, 
Unde ni-s strămoșii oare, să-i vedem şi să ne vadă?