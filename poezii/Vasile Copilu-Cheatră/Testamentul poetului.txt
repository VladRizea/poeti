Memoriei lui George Popa

S-a întâmplat un leat, o scrisă, un ceas, 
Galaxii de drumuri în urmă au rămas.
Cuvintele, imaginile, visurile vii,
Le-am lăsat prietenilor nestinse făclii.
Poetul a plecat spre legendă discret, 
Ca o reverență din caligrafia unui menuet. 
Plecarea aceasta încercare îmi este,
Şi-mi pare un cântec dintr-o nescrisă poveste, 
Iar țărâna țării, cu mâna blajină,
Mă va preface în pâine şi lumină. 
Glia ce m-așteaptă cu ardoare,
Îmi va fi merinde şi câteodată şi soare. 
Cerul patriei cu care clipa mea, 
A plivit vecia de spumă şi nea, 
Mi-a dăruit, ca şi nouă, tuturor, 
Neprețuita osândă să cultiv livada slovelor, 
Şi argat să rămân pe vecie, 
Cântecului sacru şi fără de sâmbrie. 
Acum când noaptea s-a lăsat peste streșina pleoapelor, 
Mai tare-mi sună-n sânge tulnicul plecărilor. 
Peste această mătăsoasă rană, 
Îmi crește griul pașilor nădejde şi hrană, 
Că voi, prietenii mei, veți cânta mai bine, 
Tot ce-aș fi vrut să cânt și am luat cu mine. 
Pentru frumusețea de care mă despart,
Cu steaua polară la cart, 
Mi-oi preface somnul în umbră şi pâine,
În credința că mâine, 
Cuvintele cu inima mea de acum,
Nu vor rămâne numai tămâie şi fum,
Că versul pe care vi-l las, cu bogăția și sărăcia lui toată, 
Ca o privire de ciută înjungheată,
Va tresări în voi o clipă, un ceas, 
Când plec spre legendă şi-uneltele mele in mâinile voastre le las,
Să născociți cu literă de cânepă domnească, 
Noi frumuseți pentru poezia noastră românească.