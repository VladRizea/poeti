De sub pleoape-ți roiuri de vise au zburătăcit 
Şi ochii, faguri de tristețe, ți s-au obrintit.
Ce spaimă iscă ciutele-n frunzară,
De pălesc afinii şi alunii-n ceară?
Norii, clopot de cenuşe, s-au răzmat pe creste, 
Cum a sosit toamna aceasta, așa, fără veste?

Cu vase măistorit cioplite fratele tău mai colindă pe hotar, 
Te doare, Sabinuță, zodia lui tulbure de solomonar? 
Uită rugina gândului, nu-i pentru tine catechismul urii, 
Între brazi ne-așteaptă cartea cu poemele pădurii.

N-auzi cum plâng elegiile în tulnic de molid 
Şi toamna-şi zurgăleşte taleri prin vreascuri? 
Vino să culegem bănuiți de aur, cu vârf, într-un blid 
Să-i dăruim drumarilor ca pe niște prescuri. 
Elegiile acestea, rândunici de aur, sunt a moțului prefaţă 
Şi pe mine mă doare schimbarea la față. 
Pentru ei şi tine, lilioară albă, cerul mă îmbie
Să-mi torn în vers emoția și inima sâmbrie.