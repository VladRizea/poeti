Din burgul cavalerilor de ieri
Cu argintate coifuri şi penaj stufos, 
Cu spume şi mătăsuri de muieri
Şi rânduiala-n Sfat tocmai pe dos, 
N-a mai rămas decât un colt stingher,
De piatră sură şi de metereze, 
Cu case țuguiate-n vis spre cer
Ca cerul să le binecuvânteze. 
Azi când sorbim mireasma scorburilor din păduri 
Şi degustăm arome proaspete de var 
Privești covorul nou al magistralelor şi nu te-nduri 
Să nu cobori fântânile-amintirii iar, 
De unde spre Brașovul nou tot suie 
Alături de Coresi, aplecat pe stihuri, 
Sfătosul Anton Pan cu bustul de statuie, 
Tot ticluind la sfintele-i nimicuri. 
Şi mai răsună-n noi ,,Deșteaptă-te române !", 
Marșul ce-i dă brânci inimii spre cer, 
Pentru frumusețea zilelor de mine 
Desenate-n lupte cu echer sever. 
Mai auzim şi astăzi cum mătăsos pășește 
Prin burgul lui Barițiu, tânăr Eminescu, 
Şi ,,Crai nou" s-aude, aievea românește,
Cu ,,Trei culori" cusute-n gherghef de Porumbescu 
Câtă-i de bătrână Tămpa asta sacră, 
Încuie-n dânsa cântec lângă cântec, 
Pe Iosif şi pe Goga, 
Că toată Țara Bârsei e o imensă lacră, 
De spațiu mioritic, cum glăsuiește Blaga.