Suplicii, chinuri, furci şi alte taine, 
Proscrise curg prin mine, ca vinu-n spume, vai, 
Şi-o lume ca de gresii şi lumea vrea să-ngaime 
Străvechea-mi stirpe dacă, pe un picior de plai.

E-o uliță prin suflet cu magi din iarbă scoși, 
De-i vreme bună-n suflet ori chiar de-i vremea rea, 
Trec fluierând prin mine haiduci bolovănoși 
Şi inima mi-o mușcă, adânc, roata lui Horea.

Un pic latin şi-oleacă dac, șopârle iuți şi cleni 
Îmi urcă viu prin sânge, ca primăvara-n fag 
Şi doruri odrăslite aici în Apuseni, 
Cu tulnicul mă cheamă spre târgul nostru drag.

Placă la târg pe munte, un târg cum altul nu-i, 
Eu vă voi vinde visuri, durerea s-o înduri, 
Şi tulnice de Vidra şi moacre orișicui, 
Pentru Sabinuțe ofer, sfios, conduri.

Tot ce doriți tovarăși poftiți de cumpărați; 
Pieptare vreți, cusute din piei de căprioară 
Sau chivăre de aur, frunți să-mpresurați, 
Poftiți de vă alegeți, dar inima mă doare.

C-avem, precum se vede, bugătă bogăție, 
Dar şi durere coaptă ca buba de necaz, 
De când chipul țării, ne-a fost dat să fie, 
Desenat cu hurta printr-un hiclean ucaz.

Jucăm la târg şi bem sorbind vinars de prune 
Dar ochii tot pe Crișuri își cată-ntr-una leac; 
Privind la noi străinii nu ar putea spune, 
Că mocanii-s gata să tune în Feleac.