în toată lumea
	copiii plîng la fel
şi în moschei palate temple sau biserici
în case mari în corturi
pe uliţele satului
pe bulevardele încastrate de blocuri
		riguros aliniate
în iesle împărăteşti
		oriunde
aceleaşi lacrimi pe obraze curg
	şi plînsetul la fel se aude
copiii orişiunde plîng
	de foame de-ntristare de durere
cînd singuri sunt lăsaţi
sau părăsiţi sunt de părinţii
plecaţi la ceruri sau în alte zări
uitaţi prin case de copii
sau pedepsiţi neîndurător

ei plîng şi-şi plîng amarul
		că-s născuţi
în lumea în care
acelaşi plîns îl au copiii toţi