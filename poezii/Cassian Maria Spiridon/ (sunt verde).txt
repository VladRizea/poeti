sunt verde
	sunt o iluzie
		o sferă
în rostogolire
	printre meteoriţi şi comete
sunt mîna 
	ce caută dimineaţa
printre scaieţi tomberoane
	şi palide raze

pînă cînd
	şi de unde
	atîta îndurare
pentru un suflet
	cu multe peceţi

îţi mişti coapsa
	cu paşi mărunţi
printre crenelurile minţii
	adevărată cetate sub asediu

o oaste de iluzii
	bate în porţile
ca nişte boturi de clepsidre

o tornadă de clipe
	îndrăgostite
se revarsă verde
	peste inimi