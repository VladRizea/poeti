albastru cu albastru
	intens
pe oglinda încremenită a mării
la fel cu cel ce se-ntretaie
	la orizont
în zarea înlănţuită
de braţele viguroase
		cu trident

în dimineaţa mohorîtă
marea-i de culoarea nisipului
cît astrul de lumină
	nu-i ridicat
doar pescăruşii sunt răspunzători
de-i albastră sau nu
întinderea abia în tremurare
	a pînzelor sărate

ne rostogolim încet
	secundă cu secundă
minut peste minut
	cu un zîmbet interior
înspre adînca vale
	plină de verdeaţă

aici
	voi clipe de cenuşă
		cu ascuţite săbii
			treieraţi prin suflet