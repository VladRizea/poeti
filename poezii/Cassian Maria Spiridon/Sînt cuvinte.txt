doar piatra poate înţelege
			altă piatră
fie ea şi adormită
	în caldarîmul zorilor
călcată
	prin roua dimineţii
de tălpile desculţe
		hotărîte
de muma începuturilor
	mumă a popoarelor

sînt cuvinte scurte
	cum e înfrigurata seară
din care se revarsă neostoită
			jalea
şi sînt cuvinte în care
	vezi pieirea cum se înfiripă
e îndeajuns Fiul
		pe stînca însîngerată

o! mumă prea-ncercată
	cu boii inimii
		tu ari
		    prin ţarina-ndurării