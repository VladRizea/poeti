nu timpul pe care-l avem de la soartă-i puţin
ci mult
	nesfîrşit e cel pe care atît de uşor
		cu mare risipă îl pierdem

subţire precum orizontul
			cînd întîlneşte planeta
e viaţa
	trăită cu adevărat
		în toată a ei întreagă splendoare

o dungă rarefiată
	tăiată în cerime
		de-un zbor supersonic
o linie pe talpa lui Zeus
	e clipa în care trăim fără rest
doar atît ne-a lăsat Cronos
		din tot nesfîrşitul
alta nu-i clepsidra să-ncapă

suntem copleşiţi de dorinţe
încărcaţi/ striviţi
de toate spaimele ce se cuvin
amînăm totul pentru anii tîrzii


rătăcim în hăţişurile zilei
în timpul ce ni s-a dat
uităm să fim vii
cînd şi cine să ne redea pe noi
				nouă
pierdută-i dreapta socotinţă
			şi suliţa luminii

odihna veşnicei nopţi e aproape
pentru toţi e aproape
vine şi bate în piept
pînă inima de tot se opreşte
timpul încet nepăsător
		ni se scurge

în clipele lui
		înfloreşte sfîrşitul