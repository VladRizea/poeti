roţile înghit la nesfîrşit asfaltul
în lumina amiezii
o călătorie străjuită de mesteceni
îmbrăcaţi în verdele strălucitor

braţ lîngă braţ
	cu umerii lipiţi
înaintăm la flacăra mistuitoare
	a unui foc care nu arde

ne petrecem pe lîngă edificii
	păzite de înalte coşuri
pe lîngă acoperişuri
	pierdute între ierburi	

urmăm între singurătăţi polare
urmăm o cale
	ce nu-şi cunoaşte ţinta
străjuiţi
	de stîncăria goală
granit tăiat în linii
	clar desenate
		în lumina boreală

acolo
	se regăsesc îngemănate
		chipurile noastre