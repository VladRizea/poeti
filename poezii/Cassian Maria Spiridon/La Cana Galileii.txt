vin zorii
	străbat prin geamurile fumurii
nuntaşii sînt cu toţii obosiţi
muzicanţii 
	suflă somnambulic în surle
bat cu lentoare din chimvale

mire şi mireasă
	stau încremeniţi în jilţuri
– biete taburete descleiate –
nici preot şi nici dascăl
	nu mai ţin isonul
moţăie în cap de masă
	printre resturi şi pahare
ca la nunta din Cana
	după vinul cel bun

în lumina zorilor
	pe pereţii albi se profilează
		o umbră ameninţătoare