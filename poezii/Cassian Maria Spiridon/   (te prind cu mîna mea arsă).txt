te prind cu mîna mea arsă
te prind
	te cuprind ca-ntr-o faşă
tînără zînă
		fără cusur
curată ca îngerii-n grădina stelară

mă urmeazi cu privirea-ţi umedă 
tu între toate
	o mamă fecioară
cu haina ta lungă
	ce-ţi acoperă umărul
			castă

şi gîndul prin nouri
		în ceaţă
te aşază sus
	pe o creastă
		cuprinsă de vîrfuri
tăioasă
	ca o lamă ce-mparte
			răul de bine
şi noaptea de ziua ce ţine
uşa-mbrăcată în blana de miel

e blîndă copila ce-aşteaptă
			statornic
inelul cu totul de aur
	crestat cu o piatră de-o verde lumină
în care cerul este oglinda
unde împreună aflăm
		îndrăgostiţii