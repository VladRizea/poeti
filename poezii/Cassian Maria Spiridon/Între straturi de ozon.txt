suspendat între straturi de ozon
un sandwich zburător
bubuind în lumina strecurată a dimineţii
urmez o cale de prin văzduh
peste pămînturi

cu un timpan dureros sub presiune
respir
sînt munţi mărunţi
		castele
mari catedrale
		drumuri bine rînduite
sînt suflete tîrzii
		pe mal de ape
cu sau fără rost
		în vremuri fără miluire
sînt trupuri săpate în nisip

o lumină asemănătoare umbrei
în toamna bogată în aramă
aşteaptă semnul de la cer
privim
	încrustate în spate
		cele şapte peceţi

şi gloria măruntă ca nisipul

adunată de mîna ce înstrună
		dezacordata liră
într-o cadenţă 
ce-ţi ordonă să nu îţi pierzi măsura