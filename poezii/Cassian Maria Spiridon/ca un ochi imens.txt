se ridică munţii
	ca un paloş
răstignit în lumină
cineva
	bate cu pumnii în uşă
		fără împăcare

cu umărul te sprijini de cer
ca o cumpănă
	în noaptea istoriei
un înger cu spatele roşu
	conduce printre tenebre
aici
pe ţărmul
	ce străjuie Oceanul
se află Luptătorul
	încremenit în piatră
cuprins de un somn prevestitor
îşi are armele de luptă pregătite

îi bîntuie prin venele stîncoase
	fantasma unui rigă uzurpat
ce strigă
	cu o privire împietrită
			răzbunare

ah! voi inime bătrîne
	cîte puteţi să înduraţi
dar
	cine să v-audă
		plîngerile toate
întreaga disperare
sub soarele în purpură
	rostogolit la orizont
ca un ochi imens
deschis cercetător către adîncuri

acolo văd gloria
	treaptă cu treaptă
		cum coboară-n abis