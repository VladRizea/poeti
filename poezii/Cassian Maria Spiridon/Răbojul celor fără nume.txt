suflarea pleacă de la tine şi nu se mai întoarce
cascadele de lacuri umplu calea între chilii
cît ceasurile zilei
şi timpul locului se ţine
aici se aşază întru odihnire
minutele sunt ore şi ceasurile zile
sub pelerina Maicii Prodromiţa
sîntem pe creasta către marea
ce se izbeşte cu vuiet 
de ţărmul ce ne-aşteaptă

un bastion de piatră în pădure
				singular
l-a părăsit demult Cetatea
încremenit el cercetează zările sărate
nu-i ochi să privegheze
sînt toţi în osuare/ pe rafturi
rînduiţi pe segmente 
pe poliţe/ doar capete
		şi toate anonime
doar Domnul ştie
	cum îi strigară părinţii şi copiii
El are/ singurul/
	răbojul celor fără nume