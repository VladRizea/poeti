salcia cu botul larg de frunze
	aşezat pe ape
		se adapă

o întinsă cîmpie de plauri
	de ghioluri/ de grinduri
cu egrete/ pelicani
	stîrci şi raţe
lebede întrebătoare
	cu puii cenuşii
toate mişună
la vremea cînd vara
	molcom se revarsă în toamnă
şi perseidele în flăcări
		sărută planeta

printr-o lentă mişcare
	în constantă rostogolire
Dunărea intră în Mare
	şi Marea-i mai mult Dunăre
			decît Neagră
şi pădurea
	de pini/ de stejari şi liane subtropicale
pe un pat de nisip
		şi dune înalte
încremenite prin ierburi
	cu adînci rădăcini

dune pironite în Marea
	care de milenii
		se retrage
pentru a da uscatului
	un loc cît mai larg

barca se saltă
	tresaltă ca puiul de căprioară
speriat de ruperea crengii

împreună eşti cu iubirea
	printre nuferi plini de vigoare
precum caii sălbatici
	părăsiţi prin văioagele
			Lethei