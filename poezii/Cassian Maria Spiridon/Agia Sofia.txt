intrăm prin laturi opt în spaţiul sfînt
o lume de marmură de bronzuri şi de aur
cu sfinţi încremeniţi
sub bolţile copleşitoare
		ca în terţinele danteşti
suntem cuprinşi în octogon
înconjuraţi de laturi împreunate în unghiuri fixe
avem şi drumul pe măsură
sub stelele ce nu vor să răsară
în urbea unde Iisus îşi are dreapta piatră

o boltă urcătoare
un cer ce se ridică
se smulge către ceruri
cu tot cu sufletele noastre
din toate ale Tale
	doar Maica din înaltul bolţii
	străjuie netulburată de secera Lunii

cerul sofianic
	unde zboară c-un fîlfîit liniştitor
		numai porumbeii
Iisus de-a dreapta Maicii
	şi sfinţii întemeietori
	fixaţi în mozaicuri aurite

pe zidul de lumină
	doar ei mai strălucesc
		de sub mortarul
			imperiilor duse