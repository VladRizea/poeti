la următoarea staţie noi vom coborî
călătoria pare fără de sfîrşit
şi stăm confortabil în jilţuri
citim ziare
la telefoane numeroase dăm răspuns
zîmbim încrezători
doar pentru noi a fost zidită
		corabia de stele
o planetă c-un satelit ascultător

sînt minunate trasoarele
	ce vin atît de luminoase către noi
		îndrumătoare
prin labirintul aparenţei navigăm
între Scyla şi Caribda minciunilor
mascate în haine lucitoare

zîmbim încrezători
lucrăm la propria statuie de iluzii
sîntem efemeridele eternităţii

alte şi alte musculiţe ne iau locul
pe aceleaşi jilţuri/ hotărîte
		înaintează glorios

nicicînd o spaimă nu le vizitează
	furate de imagini succesive
că-ntotdeauna va urma
		staţia finală