există un loc
	la ieşirea din sat
cînd panta
	pornită abrupt
		de pe platoul unui picior de munte
se îndulceşte
	este numit de locuitori
			trei şosele
din a patra ele curg
	precum dintr-un fluviu
		care se ramifică-n trei

o intersecţie
	o-ncrucişare plană ca o tăblie
		ca o blană de uşă
nu foarte încăpătoare
		cît să întorci atelajul
		sau oricare vehicul

de aici se rostogolesc toate
	într-o pantă rapidă
călătorii
	ca-n vechile basme
pe platoul cu multe ieşiri
	caută batistele celor plecaţi
şi toate sînt pătate	
pline de sînge

la ieşirea din sat
		vine despărţirea
fiecare îşi urmează propria cale
la vremea 
cînd copilăria se termină
pierdută în colbul cald
	care îmbracă uliţa

înţelegi
	aici rămîne
		pe veci imprimată
	amprenta tălpilor goale