stăm unul lîngă altul
	avem clipa înspumată de tsunami
şi nu-i de mirare
	cum inima se-nnegurează
de întristarea
	ce zilele ni le scrutează

vezi vîntul cum smulge
	una cîte una
		frunzele
			din ramuri
precum din pomul vieţii
zi şi noapte
timpul ţi le ia ofrandă

se pregătesc copacii
		semne întunecate
	pe albul care vine
îşi pierd cu fiecare pală
			umbra
hieroglife pe cerul încă luminos
			al toamnei