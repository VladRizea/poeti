se aude un tropot
		de început de lume
un tunet se rostogoleşte
			din ceruri
precum pe caldarîmul străzilor
roţile carelor trase de plăvani
printre maşini silenţioase

se aude un fîlfîit
	cum brăzdează prin cer
			după lumină
vîntul îţi suflă în ceafă
fluieră ca un glonț
pe lîngă urechile
	unde timpanul ciocănelul scăriţa
			vibrează

mă las cotropit de paloare
	ridic pahare pline
		şi din nou pline
un clinchet care se revoltă
	că Europa-i tot mai bătrînă
deşi se dă drept jună plină de nuri
şi gata de dansuri frivole 


vine/ la ore tîrzii cîte un avertisment ca-n Cărţile sfinte
are manşetele negre de funcţionar
			nărăvit la hîrţoage
în care conştiincios sunt încondeiate
mulţimi fără de număr