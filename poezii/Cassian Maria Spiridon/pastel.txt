sînt depărtări greu de-nţeles
şi apropieri banale
sînt ape
	sînt şi pelicani
		cu aripi large
culcate pe valuri ce se mişcă
		după vînt
pe încurcate zodii

cărări de ape ne îndrumă
cu nefirească linişte
	în lumina plină a zilei
pe un drum de sălcii
de nuferi şi de stuful ascuţit
ce străjuie de-o parte şi de alta
	pe maluri iluzorii

cu înalt stridente glasuri
	îşi anunţă păsările
		prezenţa lor cotropitoare