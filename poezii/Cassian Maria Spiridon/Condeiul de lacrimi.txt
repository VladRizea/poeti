marea sub rece fulgerare de nori
talaz cu talaz
	împinge temerarii purtători
de pînze/ parapante/ skateboarduri
			surferi

sub vîntul ce suflă
	precum un Boreas nordic
constant/ nemilos
	în fireasca lui detaşare
	de trecerea noastră/ fără sfîrşit
					  muritoare

stă/ val după val
	credinciosul aer
marea dă ascultare la tălpile noastre/
			înspumată

cui foloseşte condeiul de lacrimi
				al Lunii
şi coarnele pline de aur
din care berbecul astral
	loveşte
		loveşte
ritmat
	ca bătăile inimii