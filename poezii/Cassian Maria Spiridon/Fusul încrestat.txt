nimic nu dă semne
	că ceva va fi să rămînă

din caierele nopţii
se torc toate
	pe fusul încrestat al orelor
	tăiat din arborele vieţii

tristeţea e gata să reverse
	din pahare
destinul te adună
	în palma-i obosită
ca o consolare

acum vom face zgomot
	în fapt pentru nimic
doar către smintirea de inime amorfe
		şi minţi încremenite
spre trezirea
	trupului în care duhul îşi are adăpost

loviţi timpanele
	să nu se mai audă
	ce-a fost să fie şi n-a fost
e zgomotul de roţi/ pe şine

sacadat
	ca glonţul slobozit 
din arme automate