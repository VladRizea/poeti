ca pe o scară-n spirală
	urcă sufletul tău
într-o rochie lungă
cu paşi rotitori
	pe trepte de lemn
cuprinse de fierul forjat

(o coamă de leu
reflectă
	în cerc
		balustrada)

o lumină pîlpîie
		ca o lumânare
bîntuie în curentul nopţii
pe o potecă păzită
		de omături
sub îngăduinţa Lunii

un vuiet neobosit
		continuu
	ca apele cascadei


te poartă prin văzduhuri
	spre un liman
		în care ne regăsim
în buna îngemănare
			a zorilor