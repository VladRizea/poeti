în coame de munţi 
acoperiţi de migdali de măslini
chiparoşi leandri dafini
	şi încă altele
verzi în tot timpul anului
o seceră de pămînt
taie împietrită 
val după val 

sub soarele tare păşim
înspre cetatea în care sfinţii hălăduiesc în papuci
au minuni de făcut rugăciuni de-mplinit 

peste iarba verde
		cuprinsă între ionice valuri
stă un cer la fel de albastru
ca marea
	din care Poseidon a ridicat-o cu tridentul
spre bucuria Nausicăi
culcată la umbra înlăcrimată a chiparosului
în aşteptarea lui Ulise	
		îndrăgostitul călător spre
			Itacha Penelopei


ca de petrol e oglinda mării
unde insule de calcar îşi limpezesc faţa
în ele se ascund peşteri adînci
		cîndva cunoscute doar de
			stăpînul furtunilor

în Trimitunda îşi va afla zeul
			bineînlocuitorul