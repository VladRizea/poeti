puţine
	şi nici acestea pe deplin meritate
sînt clipele
pe care ţi le aproprii credincios
	că ar fi cu putinţă
		să se cuvină
vieţii pe care o duci
prin văile necuprinse
	unde negru cu negru
		nu se împacă
şi lumina de raze
	abia mai palpită
ca o luptă între
	două cvadrige
cu sufletele gata să se înalţe

puţine
	se ştie
		ţi se cuvin
şi mai puţine sînt 
cele care vin către tine
între tenebrele zilei
rămîn degetele tale
ce-ţi urmează cu un tremur uşor
conturul în boltă al frunţii

degete înţelegătoare
ce ne îndeamnă
	să tăcem împreună