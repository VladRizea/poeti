umbra se mişcă
	în noaptea
		în pîcla deasă
			obosită
de cîte lumini 
	se abat printre crengile
ca nişte mari semne
	ce sfîşie

pe pietrele umede
	reci ca mîinile morţii
rotunde ca umerii zilei
	de cîte picioare au călcat
		peste ele
se-ntinde întreg trupul tău
			în devoţiune

o lume din care ai pleca
	ai vrea să pleci
		într-o pustie
unde nu se află
	purtători de cagule
şi toţi au în piept
	inimile adevărate

dar fără somn veghez
	în tulburare
într-o lume în care
		nu am loc
o lume-n care voi trăi
	pînă la capăt