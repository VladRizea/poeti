racul 
	din arcul său zodiacal
			veghează
un mal de smarald
		găzduieşte inimi şi trupuri de bronz
neostenite valuri vin şi revin
se călătoresc de nicăieri spre niciunde
sunt doar mişcare
		ne spune bătrînul geometru
şi murmur şi huiet sunt vocile apei

zilele trec/ se petrec
se-ntunecă
pierdute cu mine odată
sclipiri de gînd
		obscure ca lumina lunii

mici planoare sunt pescăruşii
	sub pătura întunecată a furtunii
	alarma din ţipetele lor e una strîngătoare

curînd 
	din cîţi au fost
rămîn lungi şi perpendiculare perdele de ploaie

cu ele sufletul se primeneşte
		în răcoare
ascultă tunetul
		un vestitor al inimilor

şi rîndunelele
	în cuibare bogate în pui 
se-ndeamnă către adăposturi

o ploaie în averse/ torenţială
	umple marea/ cîmpia
se revarsă
peste piepturile înfierbîntate
			ale dragostei
a încetat
s-a limpezit şi orizontul
puhoaiele din ceruri s-au mîntuit
le-au înghiţit pămîntul şi oceanul
	şi ele însetate
		ca iubirea