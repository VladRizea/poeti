e o cădere
	precum a fructelor
		cînd vine vremea
şi îşi părăsesc locul de pe ram

se rupe peţiolul gîndului
anii sună
	rostogoliţi prin tranşee
alte aşteptări cad pe gînduri
cum grindina ce cheamă anotimpul

e seara cotropită de taine
	ce vin şi nu mai pleacă
vin întunecînd iubirea

un vuiet puternic
	tulbură întinderea
ne urmează
coboară de pe cer
		la apus
			Pelicanul
la locul unde
uriaşi nuferi galbeni	
			se-mpreună