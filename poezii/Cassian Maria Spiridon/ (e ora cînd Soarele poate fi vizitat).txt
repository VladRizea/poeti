e ora cînd Soarele poate fi vizitat
se lasă privit de noi muritorii
culcat în mantie roşă
lasă răcoarea să ne cuprindă inimi şi speranţe
cu-nţelepciunea celui care părăseşte
	pentru o zi sau pentru totdeauna
ale noastre vieţi

întregul lui cuprins
	se subţiază
îşi pierde felie cu felie
	din lumină
nu rămîne decît o stinsă
	văpaie violetă
cotropită de-nserare

viaductul îşi întinde umbra
	în coloane
		capiteluri diferite
toate născocite
	în aşteptarea Lunii
a iubitei furate de un
		vapor roşu