ne-am văzut în zarea dimineţii
încopciaţi ca la cazarmă
tineri şi liberi de poveri
privind cum soarele se-nalţă
rupînd din geana nopţii

cu piept străluminînd
	înaintam prin ierburi
slobozite-n anotimp
cu gîndul iubirii fără de amurg

o! nu mă chema
	pe ascuţita coamă
ce-i gata să mă-mpartă
în felurite spaime de-mprumut
iar tu
	încă nu ştii să mă iubeşti
printre nămeţi şi fulgeri globulari

am haina străvezie găurită
	de săgeata slobozită din arcul inocenţei
la vremea cînd nepăsarea era rege

toate au dreptul
să se împlinească

nu mă cată regrete inutile
	cămara e doldora
		de amintiri în roşu

din adîncuri
	iubirea îşi roti periscopul
			vigilentă
ca o armată 
într-un război
	în care nimeni nu-i învingător

o mînă conştientă ne îndrumă
prin ea se vede
tot cerul în splendoare
viitorul

ce bine-ţi şade Doamne printre stele
la vremea cînd planeta se inundă!