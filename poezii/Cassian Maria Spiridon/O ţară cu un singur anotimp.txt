atîtea drumuri stau în faţă
şi cîte alte am rătăcit
aruncat
	din gura cu fotoni a realităţii
erou de-o zi şi de-o noapte
crisalidă efemeră
sub canonada de explozii solare
locuitor al întîmplării
	în ţara fără anotimpuri
cu o viaţă rătăcită prin pustie

plin de păcate
	adînc sapă genunchii
în roca de bazalt
	tristeţea rotitoare

Doamne
crescut-am mieii
să pască pe pajiştile tale
lasă-le cîmp să zburde
şi loc de închinare

şi Doamne
	îngăduie să apăr
		pe oi şi mieii lor
de spaimele ce se coboară
	cu aripe zimţate
în ţara cu un singur anotimp