lepezi prejudecăţile mici
le cureţi metodic
	cu o pensetă electronică
		o nanopensetă
sunt aplicaţii pe creier/ trepanaţii
te limpezeşti
		faci loc
te laşi însoţit în lumină
	de Zeii Necruţători
cei plini de izbînzi
stăpînitori pe umerii tăi
– au casa între urechile mele
ascunsă cu pricepere – 
nu scutesc nimic
din cele cuprinse în duhul tristeţii

şovăitor/ pe plajele pline de pietre ascuţite
înţeleaptă
	plină de sînge îţi rămîne tăcerea
ce calcă prin oră prundişul
sub vîntul iscat din adîncuri

de sunt sau nu pregătit
săratele ape mă trag în adîncuri
e soarta
	dintre toate niciodată deplină