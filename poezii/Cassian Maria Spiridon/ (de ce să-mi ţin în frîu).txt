de ce să-mi ţin în frîu
	atîtea energii interioare
nestăvilita mişcare ce m-animă
avîntul ce mă-ndeamnă
	spre încercări necunoscute

eram sînt Dunărea
	ce-şi caută odihna
de păsări şi de peşti călătorită
tăiată de carena îngustă
		a bărcilor
şi latele podele de vapor

o Dunăre ce se revarsă
şi cu o dulce Deltă
	– unde pelicani îşi plimbă
		ciocul lor regal –
în Pontus Euxinus
	spre odihna
		încărcată de sare

şi loviturile se-abat
	ca-n vară ropotele ploii
ce te înfăşoară
	ca un giulgiu umed

cerul
	– o ţară a norilor
de un alb lucitor
	cu circumvoluţiuni cenuşii
etern mişcători
	şi mereu în schimbare
după cum bate vîntul
	şi soarele cum trece printre anotimpuri –
rămîne singur veghetor