o ploaie fără oprire
	se revarsă
peste cîmpie şi pomii
	plecaţi în căutarea
primăverii
	în care liliacul deja se scuturase
de florile albe sau roşii
liliachii ca în apusurile tropicale

inima pulsează
	în ritmul egal al zilei şi nopţii
lîngă inima ta
	primăvara e încă devreme
şi ploaia continuă în averse
	peste ierburi şi case
oglindă a iubirii
o ploaie ce satură planeta
	şi sufletele toate
cu o îngăduinţă cosmică

în care iarbă
	culcăm ale noastre trupuri
cînd mînă peste mînă aşezăm
şi pieptul întîlneşte sînul
ploaia ne cade peste creştet
	ca-ntr-un repetat diluviu
în care Noe cată
	pe noii vechi
		Adam şi Eva