într-o ţară străjuită de înălţimi variate
cu munţi care pleacă în valuri
	cu blînde urcuşuri şi dulci scobituri
– par spinări de mioare la umbră –
cu multe olane roşii
	pe case pitite misterios
printre arborii veşnic verzi
cu frunze multiple
sînt ochiuri de lumină
	ce se scutură-n vînt
mai încet
	mai năpraznic

doar din pleoape
	urmăresc paşii tăi
		mersul tău de felină
te mişti cu îngăduită uimire
	şi nesfîrşită tandreţe
în dansul unui balet sfîşietor

aşa mă voi pierde
	prin frunzişul iubirii
ce deschide uşile largi
	uşile uşile

să vină în umbra colinelor
dragul de unul şi altul
să ne ierte cereştii
	să-ngăduie razele toate
		din inima noastră