corabia pe tălpi uriaşe îşi află odihna
obiect de muzeu plin de tunuri străvechi
	cu afetul de lemn
artefacte ce imită întocmai
		cele necesare în lupte
cîndva glorioasă/ corabia
	retrasă în Portsmouth
		a rămas doar istorie

cărămizile arse/ încărcate de sare
au fost cuptorul
	la care s-au copt iluziile
	victoriilor înghiţite de ape

degetul s-a plimbat pe struna întinsă
			a arcului
din care săgeata îşi urma zborul
			spre inimi
acolo iubirea află
		o înspăimîntată durere

în gura portului sunt ape cenuşii
peste care vîntul împinge
	cu o putere de neostoit
		oameni şi corăbii