sînt constelaţii înscrise pe boltă
	ce urcă pe scara împărătească
o scară desenată
		pe spinările iubirii

Cassiopeea
	adunare nordică de stele cinci
vecine cu Perseu Andromeda Cepheus
	sînt călătoare pe epiderma învingătoare
a nopţii

aici
clipa-i turnată
	în forme umplute cu ceară
şi
ca-n marile turnătorii 
pic cu pic se topeşte
	în fluviul roşu fierbinte
sub apăsarea timpului cosmic
		ce ne transformă

lente
	nemiloase metamorfoze
omidă
	crisalidă
		fluture plin de culoare...