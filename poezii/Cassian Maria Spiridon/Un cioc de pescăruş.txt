în valea Assur 
	curg pline de zbucium zile şi nopţi
luceafărul/ stea singură/ veghează
stînca
profilată printre ferestre de lumină
între chiparoşii ridicaţi pînă la cer
şi măslinii îmbătrîniţi în ale vieţii

o corabie se smulge din piatră
	cu prova ridicată pe val
privind cîmpiile de ape
	ce îşi aruncă pe maluri
încreţitele bărbi asire

între vîrtejuri sărate de mare
se înalţă/ de piatră
		cu gura căscată la ceruri
un cioc de pescăruş
strivit de durere 
străpunge marea
c-un urlet sfîşietor