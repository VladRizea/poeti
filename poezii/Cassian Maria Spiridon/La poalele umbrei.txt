trece ziua ca o furişare de clipe
trece şi noaptea ca o străluminare de stele
şi lunecă viaţa precum o vietate a cîmpului
		ce nici iarba nu clatină

doar dragostea
		sau nici ea
iluminînd cele de neispitit
o seminţie încă liberă
printre bastioane şi stînci
	albite de soarele milei 

neputincioasă pe întuneric
neverosimilă la amiază
cînd tridentul
	mişcă măruntaiele focului
la poalele umbrei
		e viaţa