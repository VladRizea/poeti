vine anotimpul facerii
Atotfăptuitorul
aprinde luminătorii
şi cheamă mugurii
	să guste aerul umed

e vremea cînd odrăslesc florile
	şi cele din pomi
şi cele	 din lujeri
iar ziua şi noaptea
se leagănă
	egale
		în cumpăna cerului

acolo
	sori şi stele
se mişcă în tărie
şi tăria le ţine împreună
precum apele şi pămînturile
	sînt fiecare
		în dreaptă adunare

prin cer
	peste toate
		în plutire
unitate dau
	doar cele ce zboară
au cuib pe pămînt
	sînt născute din apă
şi străbat 
mişcînd din aripe
		aerul cel străveziu