cînd vînturile vieţii îţi usucă sufletul
nimeni
	între înţelepţi
		nu cade-n plasa milei
e un ştergar ce se ridică
		în lupte fratricide
la umbra îmbătrînitului Bizanţ

dar nimeni 
		niciodată
nu înalţă steagul
	între atîtea victorii
fără glorii pe măsură

nefericită întîmplare
precum zidurile de zăpadă
la sfîrşit de anotimp
cînd vine soarele

ne-mbrăţişează
	inimi cu aripe
		sau îngrozite nopţi

frumoasă este clipa
	la ora dimineţii
cînd stai pe mal de ape
	cu tălpile desculţe

ca primăvara între aştri
	nepăsătorii călători
află pe ape tulburi
	învolburatele speranţe

grea e bucuria
	ca o stîncă
şi nimenea nu vrea
	nu-ncearcă
		să îi schimbe locul

o! voi cereştilor
	şi voi nepreţuite clipe
mă-ntunec
	– ca luna care intră în eclipsă –