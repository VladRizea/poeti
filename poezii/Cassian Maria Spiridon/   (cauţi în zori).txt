cauţi în zori
	drumul de la tine la tine
sub avalanşa de nouri
	în care îşi află lăcaşul
zeităţile copleşite de har

în dimineaţa condamnării
îmi număr şi-ţi număr
coastă după coastă
precum la cetate
	crenel după crenel
să aflu ce-ţi lipseşte
	şi mie ce-mi adaugi

oricît de-nalt soarele îşi ridică
			strălucirea
inima alături de cordul tău
	de-nţelepte ritmuri
bate
	precum ramul de măslin în Lună

în umbra unei lumi nesăţioase
te-ntrebi la ce mai este bună
	lumina dimineţii

peste suflet şi ceasloave
cînd ne-aşteaptă bănuita întrupare

Doamne
fii cum numele îţi spune
rege
	peste noi vremelnici musafiri
	cît au intrat pe-o uşă şi au ieşit pe alta