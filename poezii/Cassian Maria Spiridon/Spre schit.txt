între măslini 
şi ape ce cotropesc stînci în risipire
c-o umedă vale dominată de frunzele în gri
	ale livezilor
pe pante/ în rigoare
la pas cu fiul
	întru Domnul călătorim

sunt ziduri în ruină
şi chiparoşi 
 verzi lumînări pînă la cer
cu îndrăzneală
Te caută pe Tine

din loc în loc
	punctate de olane roşii
au adăpost monahii
o linişte aproape materială 
te cuprinde
c-un braţ molatic
	de maică îngăduitoare
sub soarele-n risipă

şi vine pe prundiş
din nou răcoarea primăverii
rostogolită din crestele albite/ încă

spre-un alt ţinut
	ne-ndeamnă anotimpul
cu turlele ce tot în depărtare strălucesc
	urcăm şi coborîm
		tărîm după tărîm
dintr-o lumină-n alta
de Maica Păstoriţa îndrumaţi
urcăm
e Athos/ Muntele Tabor
	cu rugu-i de flacără ce nu te arde