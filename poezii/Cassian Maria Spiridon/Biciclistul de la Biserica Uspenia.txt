un băiat pe bicicletă trece
	în spate cu un altul mai mic
trec amîndoi prin faţa poetului
	el recită

în spaţiul rămas între poet
	şi cei care-l ascultă
ritmul pedalelor este egal cu al inimii
cu al bardului care scandează poema

băiatul traversează caldarîmul 
	fîşîind din cauciucuri
urmînd cadenţa versurilor
	pe care nici nu le aude

sub umbra înaltă	
	a cupolei de crengi înverzite
poetul recită