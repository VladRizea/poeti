brazi mesteceni zade
	stau împreunaţi
		în urcuş de munte
sub lumina toamnei
	în culori
de stinse licăriri

asistăm la 
lupta dintre anotimpuri
un bătrîn în verzi paltoane
cu o stinsă pîlpîire de lumini

o! voi brazi
	şi triste zade
scuturaţi atîtea frunze ace
		pe morminte
un dans cîntat de o vioară

cine poate să plîngă
		aici pe pămînt
e viu
	încă viu
şi cere din nou un pahar
	din vinul ceresc

încă-n putere
	printre stîlpii danteşti
		şi copaci fără frunze
calcă prin vînturi şi frig
	arătura de toamnă
în care sămînţa
	de ar fi ca să moară
multă roadă va da