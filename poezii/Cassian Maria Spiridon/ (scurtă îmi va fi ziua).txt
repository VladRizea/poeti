scurtă îmi va fi ziua
şi fără capăt noaptea
oricît de orbitoare ar fi lumina

o muzică asurzitoare însoţeşte întunericul
supliciu prin care se deschide
		poarta izbăvirii
auzi trecutul cum se repetă în sincope
cum îşi ridică bombat
un piept scobit de îndoială

totul se întîmplă ca pentru ultima oară
la umbra marilor cireşi
în vîrf de deal şi îndreptăţite inimi

vezi ca prin lunetă viaţa
poartă pe genunchi şi glezne tari
				duhul

dar ce folos
	cînd iarba cu puteri nucleare
se strecoară/ străpunge betonul
	în drumul ei spre lumină
creşte viforoasă

bătută de vînturi/ de ploaie
	veşnică iarba
lance mîncătoare de carne
grenadă cu capsa-n pămînt
vorbitoare la stele
liberă acoperă ziduri/ smulge macadamul
se înalţă biruitoare peste faptele omului

după ce cade cortina
	o dată cu pleoapele tale
sufletul tras cu magnetice braţe
se închide în cazematele norilor