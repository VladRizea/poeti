mă chemi
	tu mă chemi de departe
prin ziduri
	pături groase de aer
prin sunetul ploii
	prin nepătrunsele zale de zeu

un glas fără sunet
	o voce pierdută-n adîncuri de mare
ca de pe o altă planetă
	nicicînd locuită
vine chemarea

înfăşurat în pînzele nopţii
precum cavalerii
	în drumul lor către steaua
ce se arată doar magilor
aud în timpane
	lovituri în cadenţă
prin care berbecul
	rupe zăvoarele

se întinde cîmpia
	sub pătura neatinsă a iernii

pregătită
	hotărîtă să ne îmbrace
	cu un linţoliu rece
e ziua
	cînd vocea veselă
nu se lasă copleşită

învingătoare 
peste crestele frigului
se ridică
din aortele dragostei
cu inconştienţa purităţii
	vocea