o ţară de stînci în mişcare
răscolită de ape şi ploi
piatră în flăcări/ noroaiele roşii
verde viu şi verde măsliniu
		domină panta
viitura plimbă copacii
îi strămută cu tot pămîntul adunat în rădăcini

încremenit pe Athos
	muntele Maicii Preacurate
timpul nu ne mai măsoară
unghiile nu mai cresc
	nici firele din barbă

munţi logodiţi cu genunea
		se opresc aici
se opintesc cu tălpile lor uriaşe
în mare
din stînca fragilă/ sărutată de valuri
ai Doamne acoperămîntul
		sub care ne aduni

călugării psalmodiază întru Precista
în timp ce zorii luminează
din înaltul cupolei
cu o lumină lină/ a Duhului
	ce împresoară tată şi fiu