o blîndă lumină trimite copacul
	prin frunzele lui
una cîte una ele astupă
cărarea unor minţi
	cu ambele mîini
pe gîtul delicat al amiezii

pielea luminoasă
	îmbracă piept şi umeri
pînă în talpa fragedă
		a nopţii
sclipind cum stinsele scîntei
	dintr-un vulcan
– un foc nestins
	o lavă purificatoare
se zbuciumă-n adîncuri
	bolborosind nenumărate profeţii –

norii grei
	ca o ceaţă umedă
înghit munţii
rămîne stingheră doar crucea
lîngă casa vampirului
– o luptă inegală
	în faţa ploii de foc
care taie brazdă
		prin cer –

admiri în zare
	un mare vapor roşu
cum străbate prin lumină
	apele mării 
deschide calea noastră
		prin aer
– plecăm mînă-n mînă
urmăriţi de imaginea
	roşu victorioasă a navei
călătoare
	spre portul plin de iluzii –