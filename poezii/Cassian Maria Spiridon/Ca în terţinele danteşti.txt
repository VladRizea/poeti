Cerna să ne curgă la picioare
ce poate mai frumos să fie
cu tine dragostea să fie iarăşi
ce poate oare mai frumos să ţi se-ntîmple

şi împreună întunecatele sclipiri
	să le privim cum se petrec
ce-ar fi să fie mai frumos

s-asculţi cu draga ta în braţe
greierii în seara răcoroasă
nu-i altă clipă întocmai de frumoasă

să vezi şi stelele pe cer în rînduire
cum legea lor o cere
	ca în versetele danteşti
(e doar iubirea
	ce sori şi inimile mişcă)

nu-i alta mai frumoasă dintre vieţi
decît să-ţi fie dragostea cu tine

şi curge Cerna înnoptată
cu glasu-i molcom printre stînci

ea tot aşa va clipoci
	şi azi şi în vecie
la piept urechea ta ascultă
cum sufletul îmi bate pentru tine