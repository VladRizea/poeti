mîinile mîngîietoare
		mîinile sărmanele
strivitoarele mîini
ucigătoarele
dezmierdătoarele
	peste obraze şi frunţi

mîinile cu degete
	pe clape şi arcuşuri
cu degete care îţi intră 
în ochi în urechi

mîini care caută 
	uşi la care să bată
	şi ferestre să deschidă 
spre cer

mîini care scriu condamnări
şi mîini care cîntă simfonii
mîini cu palme bătătorite
învăţate să-ndrume animale
	să sape fîntîni
		şi drumuri la stele


mîini patinînd pe screen task
	cu falange trans-lucide
degete apăsînd pe trăgaci
		pe butoanele roşii

mîini iubitoare
	şi mîinile sus ridicate
armate de mîini
		la comandă

şi mîini materne
	ca un voal 
de lumină
un halou peste mîna de prunc