tu ierţi păcate
	la care nici gîndim
noi am văzut
	albele porţi
prin care se intră în păcat
ce-nfricoşată aventură
	sub anatema veşniciei

Tu iartă
	că încă te-nţelegem
acum trăim
	înconjuraţi de nori şi stele stinse
	de îngeri fără aripi
în timp ce ne-nfășoară
	o ploaie sublunară
		de reci inimi

se umple potirul
	ne-ngăduitelor speranţe
sînt călător printre pustiuri
în umbră de sărmane schituri
	şi închinate mănăstiri
urmezi drumul de mesteceni
	supus la vîntul
		ce suflă prin gulaguri