cresc valurile
	ca patimile omului
		în singurătatea nopţii
şi vînturile aleargă corăbii
împing oameni şi vase
		în direcţii abia stăpînite

e cugetul pus în ascultare
sub patrafirul norilor
	al marelui rozariu
cu delta
	litera ce-l împresoară
		trigonometric
în triunghiuri echilaterale

e stela creştină
ce ne îndrumă paşii
peste crestele învolburate

păşim precum Iisus
		călcăm pe ape
spre mîntuirea ce va fi să fie
încătuşaţi de nesfîrşite patimi
şi pocăinţe
	nu totdeauna pe măsură

vin valurile
		ca îmbrăţişările
ce dragostea dintîi inspiră
			şi adună