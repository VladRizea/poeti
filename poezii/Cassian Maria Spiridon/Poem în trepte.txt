cu buzele sărate
îmi vorbește zeița dimineților pierdute
în bătăliile
ce inima le poartă
	sub zidurile nopții
din petice se-ntrupă lumina
din adunarea întregului spectru
		în vie rotaţie

e un vapor în flăcări
	luminînd în întuneric
		peste talazuri
cu văpăi ce-şi cîntă melodia
		din lemnele tari
			îmbătrînite
ale aşteptării

după gratii am petrecut
zile încărcate de lovituri
fără milă se avîntau bastoane
	din tălpi pînă în creştet

eşti privitor la întregul spectacol
	rostogolit din treaptă în treaptă

urmăreşti
	ca de la mari înălţimi
trecerea trupului
	prin malaxoarele pustietăţii

şi nimeni
	nimeni nu opreşte
		creşterea ierbii