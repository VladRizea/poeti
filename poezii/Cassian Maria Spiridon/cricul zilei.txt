intrăm
	păşim alături
prin fînul de coasă
	proaspăt retezat
printre jivine rămase fără adăpost
şopîrle şerpi mărunţi brotaci...
supuşi căldurii unei veri toride
sub privirea nemiloasă a razelor
ce le sloboade Helios
	din cricul zilei

supuşi iubirii ce exultă
din ierburile delicate
	secerate de fierul ascuţit
trăim atît
cît cărăbuşul mişcă elitrele
	în primul anotimp