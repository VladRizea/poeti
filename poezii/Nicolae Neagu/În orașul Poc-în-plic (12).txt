În orașul Poc-în-plic
din ținutul Poc-în-bască
e un lac cât un ibric 
și-n ibric: pești, raci și-o broască.

Cum am spus? Cât un ibric? 
Eu vă rog să-mi dați iertare. 
Lacul despre care zic
e, mă tem, ceva mai mare. 

N-aș putea să spun cu cât, 
fiindcă n-am cântar, nici sfoară, 
dar de intri pân' la gât
îți rămâne capu-afară. 

Cineva n-a priceput? 
Să se mute mai în față. 
După cum s-a mai văzut, 
cine stă acolo,-nvață.

Dar ne-ntoarcem înapoi,
lângă lacul din poveste.
Să rămână între noi:
lac ca ăla nu mai este.

Pe deasupra e rotund
și-n adânc e ger și zloată.
Cine intră prea afund
nu se-neacă dacă-noată.

Dacă, însă, n-a-nvățat, 
n-aveți grijă, n-o să piară. 
Un sistem automat 
face plici! și-l scoate-afară

după care, din motor, 
iscă valuri mari cât casa, 
peștii, scoși din somnul lor, 
amețiți, îndeasă plasa. 

Însă racii fac ce fac – 
deși, vai! se-ncurcă-n clește 
și când broasca țipă: Oac! 
taie plasele cu pește. 


-din volumul "În orașul Poc-în-plic"