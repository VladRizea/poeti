Vine Alexandra-anume,
să propună alte nume. 
Cică astea-ar fi prea vechi
şi-o cam gâdilă-n urechi 
şi că lucrurile toate 
altfel s-ar fi vrut strigate,
însă n-au fost întrebate. 
Când a fost de li s-a zis
cum se zice, n-au zis „pis".
Unele că n-au putut, 
altele că s-au temut.
De aceea, spune ea,
să le zicem altcumva. 

Luna, care stă ca-n droşcă,
mă gândesc să fie… cloşcă,
fiindcă luna, unde pui,
are-n preajmă, stele-pui.
(Soarelui, că e fierbinte, 
o să-i zicem… ca-nainte!
Numele se potriveşte,
n-o să-i spui gânsac sau… peşte.)
Steaua-aceea, foarte mică,
o să fie pătlăgică,
iar luceafărul de seară
e când… brotăcel, când… pară.

Cum ai sta şi cum n-ai sta 
norii sunt anapoda.
Şi, pe urmă, cum să-i strigi
nori, când sunt mai mult… covrigi?
După găurile rare 
ei sunt, chiar, strecurătoare 
pentru ploaie ori ninsoare. 
Însă ploaia, dumneaei,
e, de fapt, porumb sau mei.

Coborâm pe-o picătură,
hop! la noi în bătătură. 
Vai, copii, ce tevatură! 
Fiindcă iarba, după ploaie, 
încâlceşte blăni de oaie 
(una laie, trei bălaie),
iar berbecii 
stau în capătul potecii 
şi scot coarnele, ca melcii. 

—  Melc, melc,
cotobelc,
dă-mi un nume pentru stradă! 
— Spune-i, dacă vrei, livadă. 
— Pentru pod, pentru copac… 
— Curcubeu și, poate… lac.
— Pentru barcă… 
— N-am de dat.
Ce-am avut s-a răsturnat!


   din volumul "În orașul Poc-în-plic"