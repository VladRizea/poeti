Aceasta e maşina daga-dug 
sau daga-duga-daga, dacă vreți.
Deşi, la-nfățişare, pare plug
serveşte la plantat… cocobureți.

Nu e nici simplă, nici extrem de grea.
Cine-a făcut-o s-a gândit, se pare,
că va mai trebui să umble-n ea,
din timp în timp, când fi-va s-o repare.

De-aceea a făcut-o cum a vrut:
din două roți, un lanț şi şase cuie.
Da, roțile se-nvârt cum s-a  cerut,
lanțul coboară muntele şi-l suie

iar cuiele se bat cu vârfu-n sus
şi-oleacă strâmb, ca trei perechi de coarne,
având menirea, cum ați presupus, 
de-a n-o lăsa, la deal, să se răstoarne.

Aceasta-i, deci, maşina daga-dug 
sau daga-duga-daga, dacă vreți.
Ce după-nfățişare, pare plug,
dar merge la plantat cocobureți.

Ce sunt cocobureții, vreți să ştiți?
Ei bine, sunt un fel de…  macabâze
dar fiindcă n-ați văzut, n-o să ghiciți
că sunt jumate nuci, jumate gâze.

Jumatea-nucă, partea de nisip, 
E toată gămălii şi gogoloaie,
cealaltă face clap! sau clop! sau clip!
şi scoate coco-pui, o coco-droaie.

Dar puii sunt plăpânzi şi belalii
de parcă nici n-ar fi ieşit din ouă
cu toate că, de două ori pe zi, 
o macabâză mamă-i ia şi-i plouă. 

Glumesc, ați spus? Mă rog, se va vedea.
La urma urmei, multe nu sunt încă… 
— Cum se mănâncă? 'ntreabă cineva. 
—  Dar cine-a spus că ăştia se mănâncă?!

 din volumul "În orașul Poc-în-plic"