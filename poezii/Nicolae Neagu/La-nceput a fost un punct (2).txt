Se gândea cam cum ar fi să-nceapă
ca și bărzăunul să priceapă - 
cap de bărzăune bâzâit, 
nătărău, năuc și zăpăcit. 
Și-a lăsat, așa, ca într-o doară, 
tocul scos abia din călimară
rezemat în dinte,-n cioc, 
ca un fel de pasăre de toc
și a observat ce se-ntâmplase:
tocul (poate pasărea?) ouase!

Ca să vezi minune! a zis ea, 
ăsta e un ou... (și-așa părea). 
Mai pe urmă, însă, a văzut 
Că făcuse doar un punct. 
Unul foarte negru și stingher 
Ca o grăuncioară de piper,
o bobiță-boabă de mărgică
neagră, neagră, singură și mică
și-a cuprins-o mila: vai! și vai! 
nu te las de unul singur, stai! 
A mai căutat în călimară 
și-a mai scos pe toc, afară, 
înc-un punct, asemenea, 
și l-a pus alăturea. 

Ăsta nou-nouț pare mai mic, 
și-a zis Alexandra (ce să zic!) 
Însă ea n-a vrut să-l lase
tocul, pasărea cum îl ouase. 
L-a mai rotunjit, l-a dres... 
După câte-am înțeles 
l-a mai îngroșat, la o adică, 
doar cât geana genei de furnică, 
iar furnica, una foarte mică. 

Dar la urmă, ce-ntâmplare, 
din prea mic, părea prea mare!
Și-a trecut, din nou, la celălalt, 
încercând să-l facă mai înalt, 
să-i mai potrivească în conture
puf de mierlă neagră, miez de mure
și așa, umblând de colo-ncoace, 
mai punând cămăși, cojoace, 
s-a trezit că nu mai are loc, 
pe hârtie, nici un vârf de toc:
dintr-un punct în altul se-ntindea 
noaptea cea mai neagră și mai grea;
noapte, cum s-ar spune,-n plină zi
și văzând-o,-aproape ațipi.



-din volumul "În orașul Poc-în-plic"