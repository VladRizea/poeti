Fiți, vă rog, atenți puțin, 
până cerul e senin, 
că dacă se-ntunecă, 
parcă văd, veți spune că 
această poveste adevărată
este toată inventată,
iar eu știu precis că nu e. 

Deci… Pe-un fir de cărăruie,
într-o bună zi de vară, 
tocmai către seară 
cobora Scufițu-Roșu
dealul către Tata-Moșu. 
Am uitat să vă mai zic:
Tata-Moșu-i e bunic. 
Are-o casă mică, mică, 
între sălcii, pe-o vâlcică, 
o grădină
ce-o muncește cu-o albină 
și-un tractor
cu elice la motor.
Cam o zi pe săptămână 
Tata-Moșu vrea smântână.
De-aia, el, Scufițu-Roșu,
merge, sâmbăta, cu coșu,
coș în care, mai aflați, 
pune și vreo doi cârnați. 

Deci, 
în ziua de mai sus,
îi ducea ce-avea de dus
când, deodată, zdupa! zdup!
sare, dintr-un lan, un lup
mare
și cu-o coamă pe spinare, 
ca un fel de fierăstrău, 
zău!
însă cu o voce mică,
suspinată, subțirică,
Să se creadă, zicea el, 
că e miel. 
Dar Scufițu-Roșu n-a
vrut să creadă ce voia.
— Mă, te bat până te rup, 
tu ești lup!
i-a șoptit
și, c-un deget îndoit, 
pac! 
i-a plesnit un bobârnac.
Spune tu că nu e-așa? 
și-a pus mâna pe curea.
Stând cu botul în pământ 
lupul a scâncit: — Ba sunt!
— Cât timp număr: un, doi, trei,
să dispari din ochii mei! 
i-a strigat Scufițu-Roșu  
și-a lăsat, în iarbă, coșu'.
Pân' să-nceapă-a număra
lupul nici nu mai era.


   din volumul "În orașul Poc-în-plic"