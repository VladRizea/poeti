Că să fim cu toată lumea-n ton
ne-am făcut un tigru de carton. 
Fiind noi experți în zepeline
Cred că l-am făcut cum se cuvine. 
Nu doar că i-am pus urechi, picioare, 
(de-astea, astăzi, toată lumea are) 
sau că l-am dotat cu bot, cu coadă, 
(când le ai e bine să se vadă) 
ci – și-aceasta-i faptul colosal, 
că am pus să-l cheme Hanibal. 

Numele, desigur, i l-am dat 
după ce l-am cât de cât… pictat. 
De atunci e, parcă, scos din pungă. 
Cât e noaptea lungă, ziua lungă, 
cât sunt săptămânile de lungi
șade-n pijamaua lui cu dungi. 

Cred că e un tigru foarte șic
deși, noi tot l-am greșit un pic. 
Are-un ochi sașiu, ce spre amiază, 
dintr-o pleoapă cârnă lăcrimează
și-o ureche moale, alta creață, 
de cățel trezit de dimineață. 

Ca să-l îmblânzim i-am pus în lapte
două roșcove răscoapte 
și un vârf de lingură de gris. 
Când mănâncă, poți să-l strigi pis! pis! 
Dacă, însă, este după masă, 
are-o mutră tare fioroasă. 
Că și când ar ronțăi covrigi:
nu poți nici să-l mângâi, nici să-l strigi. 

Știu un șoricel care uitase 
că era trecut de ora șase. 
Cum uitase, a-ndrăznit să-l cheme. 
Hanibal cinase mai devreme 
și-auzindu-l, tocmai moțăia
cocoțat pe-un colț de canapea, 
mârâind, l-a întrebat ce vrea? 

Șoricelul nu voia nimic
dar, de spaimă, a tăcut chitic. 
Hanibal l-a prins ușor de chică – 
observase cât îi e de frică, 
l-a privit în ochi cu vai! cu chiu! 
(era-n dreptul ochiului sașiu
și-ăla vede strâmb și mai târziu)
după care l-a împins de șale
binișor, pe-o perină, la vale,
l-a mai descâlcit din două cute
și, pe nas, a mormăit: hai, du-te!
Șoricelul a privit în sus:
Nu-i venea să creadă, dar s-a dus.



din volumul "În orașul Poc-în-plic"