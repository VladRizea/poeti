Unii, 
dunii, 
trinii, 
panii, 
țușchii, 
rușchii, 
codrii, 
modrii, 
tiric, 
pic, 

      dar eu zic 

să renunțăm la numărătoare
fiindcă orice număr are
și jumătatea lui de tăcere, 
fără de care se usucă și piere. 

Liniște, deci, vi se cere
în grădina cu alune și mere, 
nici o vorbă, nici o șoaptă 
până poama nu e coaptă. 

Circulă un zvon pe-afară 
că, de joi se face vară. 
Asta-nseamnă că de miercuri 
fructele se rup în cercuri 

      și ne cad în pălărie:

una mie, 
una ție 
și-alta celui care știe 

      că de ieri, 
      de la amiază 
      Alexandra desenează.



-din volumul "În orașul Poc-în-plic"