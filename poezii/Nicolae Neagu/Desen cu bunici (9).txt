Hai să ne închipuim într-o zi
că bunicii s-ar copilări
și-n schimb noi ne-am…  bunici. 
Cum ar fi? 
Chiar, cum ar fi? 
Să închidem ochii ca să vedem mai bine
lucrul acesta cum vine. 

Faptul ar începe, bineînțeles, de dimineață,
când pe cer e încă ceață.
Atunci noi, copiii-bunici,
i-am trezi pe cei mai mici:
— Haide, jos din pat, la treabă! 
— Am mai sta… 
— Cine vă-ntreabă?

Și bunicii, vai de ei, 
somnoroși și mititei,
s-ar împiedica-n papuci. 
— Treci la baie, un' te duci?
Cine-a mai văzut școlar
amorțit, mahmur, murdar? 
— Se mai vede,-ar zice ei.
— Da, dar numai la purcei,
dar și-aceia, pentru școală,
tot se piaptănă, se spală.

Cam în jur de ora șapte 
i-am certa că nu vor lapte, 
iar la șapte și vreo zece, 
că întârzie să plece 
fiindcă, dragii de bunici 
au, vai, pașii foarte mici 
și, de-aceea, calea-i lungă
și n-au vreme să ajungă.

În sfârșit, ies, uf! din casă,
dar cum nouă ne cam pasă 
ce fac ei în bănci, la școală,
nu-i lăsăm cu mâna goală
și, pe drum, le dăm povețe
despre ce și cât să-nvețe
să devină oameni mari
din copii-bunici-ștrengari. 

Sună, spre amiază,-n clasă
clopotul plecării-acasă. 
Ies, pe poartă,-n pas domol 
bunicuții-n capul gol
și bunicile-fetițe
mici sub funde și codițe. 
— Vă e foame, nu-i așa? 
Am sta noi și-am întreba, 
iar bunicii-ar zice:
— Ba… 
Ar mânca și… n-ar mânca, 
dar cum știu că nu se poate
tac și-nghit, cuminți, de toate. 

După masă, somn ușor, 
că vor dânșii, că nu vor 
și, pe urmă, temele.. 
Stau pe brânci problemele 
și fac ochii-atât de mari 
la bunicii, azi școlari, 
încurcați în zecimale, 
ca-ntr-o iarbă-naltă, moale, 
încât nouă ni se pare 
c-am greșit la vreo-ntrebare… 


   din volumul "În oraşul Poc-în-plic"