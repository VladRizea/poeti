Fiindcă ne-am cam săturat 
de pictat și colorat 
după regulile foarte-exacte
ale maestrului Soarbelapte,
am stat noi și-am chibzuit,
să privim lucrurile diferit.
Toată lumea are știre:
„Lucrul vine din… privire." 

Deci, stând noi și judecând, 
uite ce ne-a dat prin gând:
Dacă tot e iarnă-afară, 
hai s-o facem, bunăoară, 
altfel decât e să pară.

Ninge, iată,-un nor cețos,
o ninsoare-zahăr tos. 
A mai nins și astă-noapte
și tot el, orez cu lapte,
pentru mâine, pe tapet, 
e ninsoare de șerbet,
iar noi știm, la o adică:
prea mult alb, prea dulce strică. 

Vine, deci, ideea noastră:
ea, ninsoarea, e… albastră. 
Asta doar în cazul când 
ninge des și fluierând, 
fiindcă-n iarna, uite-o nu e, 
ea, desigur, e gălbuie. 

Dup-aceea-am mai propus
să nu ningă doar de sus. 
La ninsoarea care pică
se pricepe și-o furnică,
însă una care… urcă, 
orișicui îi dă de furcă. 
De-aia noi, 
numărând din doi în doi, 
dintr-un cap în celălalt, 
o mai ningem din asfalt – 
situație în care 
cerul, norii sunt trotuare. 

Și-am mai vrut…
O, ce n-am vrut! 
Însă, ori nu s-a putut, 
ori n-a fost cine să vadă 
jocul nostru prin zăpadă. 
Dar ceva tot s-a-ntâmplat
fiindcă, știți, am proiectat
de la poartă până-n gară
un model de iarnă-vară.
Fără lupi, 
doar cu sănii, cerbi și stupi. 

-din volumul "În orașul Poc-în-plic"