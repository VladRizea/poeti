Deci, nu-l știți pe cocostârcul Ix, 
care vine zilnic și la fix
ca să plece, mai apoi, spre seară, 
pe poteca verde de la moară, 
să revină-a doua zi, din nou, 
ca și când ne-ar oferi cadou 
propria persoană păpălugă, 
care clămpăne și-ndrugă? 

Nu-l știți, deci, pe domnul cocostârc, 
trăitor prin papură, prin smârc, 
care, după masă, fix la cinci, 
în șosete roz, fără opinci, 
se oprește lângă prag, pe scară, 
clămpăne, să știm că e afară, 
și ne roagă să-l primim în casă
cu bagajul: un rucsac și-o plasă. 

Calcă țanțoș, parc-ar fi pe baltă, 
trece dintr-o cameră-n cealaltă 
(asta Alexandrei nu-i prea place, 
dar îi face semn să-l lase-n pace), 
poate lui, de fiecare dată, 
i se pare casa mai înaltă 
dacă nu cumva nu ține minte 
ce-a văzut în seara dinainte 
și de-aceea, în sufragerie, 
uită ce-a făcut și stă și scrie. 

Altfel e drăguț și păpălug. 
Scrie greu, dar scrie din belșug. 
Pentru ceasul lung de găzduire 
lasă câte-o pană amintire – 
pana, știți, de moț de cocostârc, 
e albastră-n cioc și albă-n sfârc, 
și, cum nu se-mpiedică-n hârtie, 
face, colosal… caligrafie. 

Într-un rând ne-a mai lăsat, îmi pare, 
un penar cu chei și cheutoare
și-un desen c-un pui de ghionoaie
șiroind de cât a stat în ploaie. 
Ar fi vrut el și-altceva să lase
însă nu știu ce i se-ntâmplase
c-a plecat, degrabă, către seară, 
pe poteca verde de la moară.



   din volumul "În orașul Poc-în-plic"