Nu-i o treabă oarecare 
faptul de-a picta o floare. 
Cine crede astfel face 
lucruri strâmbe și sărace, 
cine spune astfel pune 
poama rea cu cele bune;
cui îi place-așa ceva 
să se-nghesuie, să ia, 
zice –
ca un lujer stând să-nspice –
rezemată la fereastră, 
Alexandra, fata noastră. 

Mai întâi și mai-nainte, 
spuse ea, cătând cuminte 
spre dulapul de păpuși,
(ca un sâmbure cu uși
unul rotofei și frez, 
cu sertare-n loc de miez)
orice floare 
e o pată de culoare. 

Mai apoi și mai apoi, 
spune ea, cătând spre noi, 
pe deasupra de creion, 
ca un soare cu breton, 
floarea e și-un fluture, 
ațipind pe-o buture;
ori, mai bine, o albină
strânsă-n brâu, în gușă plină. 
Dacă mergem mai departe 
e chiar mierea de pe tarte
și, la urmă, la sfârșit, 
ați ghicit, 
orice floare e un șip
cu miresme fel și chip. 

Cu vreo trei, dacă-mi dai mie, 
vă deschid parfumerie, 
care dă pe datorie
fără nazuri, ori simbrie, 
iar grădină cu grădină
fac o ditamai uzină, 
că din zori și până-n seară 
amețim de-atâta vară…



din volumul "În orașul Poc-în-plic"