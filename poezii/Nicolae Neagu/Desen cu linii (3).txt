Zice unul:
                  linia
e și punct și… altceva. 
Vreau să spun că e tot el
însă mai prelins nițel
e un punct, adică, moale 
curs, pe-o margine, la vale, 
până când din punct cum e
se trezește… linie. 

Zice altul:
                  ha! ha! ha!
simplu-ar fi, de-ar fi așa,
da din câte ni s-a spus
linia e-un punct… compus.
Înțelege fiecare, 
Diferența-i foarte mare. 
Tot atâta cât, să zic, 
e-ntre holdă și-ntre spic
sau, cum bine știți că e, 
între stol și pasăre. 

Nuștiucine
                    dă cu gura:
linia e-un punct… de-a dura.
Luați, de pildă,-un ghem de lână
și-l rostogoliți în mână
până unde nu mai are
ghemul… roate sau… picioare;
linia-i, cum să vă spui, 
firul tors pe urma lui. 

Moș Ciupercă
                          parcă are
o sprânceană de mirare, 
dar noi știm de la-nceput
Că prea mult n-a priceput 
și, de-aceea vine, iată, 
Alexandra și-i arată. 

Linia e o mișcare 
de cărbune sau culoare, 
zice ea, rezemată-n cercevea, 
da vorbind de linie
important e și cum e. 
Și, ca foarte clar să fie, 
i le-așterne pe hârtie:

linii scurte, tremurând, 
ca un pui abia zburând, 
linii lunecând ușor 
ca un fulg, ca un planor, 
linii gemene, egale, 
de schiori porniți la vale –
Iu! hu! hu! 
parcă sunt și parcă nu, 
linii duse picurat 
când, căzând, au… șchiopătat
(fapt, de-altminteri, foarte rar). 
Nu e clar? 
Ba da, e clar! 

Numai moș Ciupercă are
o sprânceană a mirare
și, ascuns sub pălărie, 
nici nu-ntreabă, 
nici nu știe.



   din volumul "În orașul Poc-în-plic"