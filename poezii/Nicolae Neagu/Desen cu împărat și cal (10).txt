Mai în jos de Ga-ra-gal
împăratul Ga-ra-ga-la
și-a pierdut un mânz și-un cal, 
când au dat doi melci năvala. 

Era vară, pe-nserat, 
melcii l-au luat în coarne
neștiind că e-mpărat
și-au fost gata să-l răstoarne, 

da-mpăratul s-a ținut
de-o mustață și-un perciune
și, de-aceea, n-a căzut. 
Ce minune, ce minune!

Însă tot și-a sfârtecat, 
într-un corn de melc, armura.
Cât e el de împărat,
nene, ce-a mai dat cu gura!

Iară melcul mai cornut
i-a cerut-o să i-o coasă 
și-mpăratul a crezut 
că l-a invitat la masă. 

A intrat cu cal cu tot
până în bucătărie, 
calul a căzut în bot
și-mpăratul, nu se știe 

cum s-a-mpiedicat în prag, 
pragul de la ușa mare
și-a picat cu cal, cu steag
într-o oală cu mâncare. 

Fiind foarte-nfometat
a-nhgițit-o pân' la toartă. 
Calului nici nu i-a dat. 
Ah, ce soartă, ah, ce soartă! 

De aceea, făcut foc, 
(mânzul rămăsese-afară)
furiosul dobitoc
a dat buzna în cămară.

Iar acolo, ce să vezi?
Pe dulapuri și-n sertare,
mere, nuci și pepeni verzi,
printre căni și prin pahare.

Supărat pe împărat
calu-a-nfulecat o cană,
după care-a nechezat:
„Ce tocană, ce tocană!” 

Mânzul, cum l-a auzit, 
a-nhgițit și el o nucă!
După care a simțit 
că-l împinge vânt de ducă,

însă împăratul, vai,
era mort după tocană! 
N-ar fi renunțat, să-l tai.
Mai să-l ia un melc la goană,

dar au fost de s-au certat 
și-au tulit-o, fiecare,
dobitoace și-mpărat,
separat, pe drumul mare. 

De-aia,-n jos de Ga-ra-gal,
împăratul Ga-ra-ga-la
și-a pierdut și mânz și cal. 
Ala, bala, portocala…


   din volumul "În orașul Poc-în-plic"