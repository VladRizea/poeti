se pîrguiau eşarfele pe ziduri
un logofăt şedea turceşte pe nisipul fierbinte
spunea ceva aproximativ

am trecut pe acolo într-o primă juneţe
l-am scrijelat cu laba mea de reptilă

mă ciulisem o vreme
ca să-l aud cum respiră

el se împăuna
tresărea din muchii
şi plioscăia din ogive
se indigna din toate vitraliile

seara venise călare pe-o năpîrcă o călugăriţă albastră
ne adulmecase şi sărise cotcodăcind să ne oblojească

eu am îndrăgit-o frenetic pentru forţa ei narativă