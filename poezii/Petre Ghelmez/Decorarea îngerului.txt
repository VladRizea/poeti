Domnule colonel, nu-mi agățați, domnule colonel,
Medaliile acestea de bronz fierbinte
Pe aripi!
Nu le merit
Eu n-am ucis pe nimeni,
Domnule colonel!
Eu nici nu știu măcar să trag cu pușcă,
Domnule colonel
Pe cuvânt de onoare, domnule colonel,
Zău, domnule colonel!
Dar colonelul avea ordin să decoreze îngerul.
îi agață medaliile grele, de bronz,

La gâtul transparent
Ca lujerul de crin,
Bronzul prinse îndată să sune,
Mai întâi profund,
Precum clopotele de la catedrală,
Apoi subțire, din ce în ce mai subțire,
Până când îngerul începu să pască
Iarba grasă și moale
De pe mormintele celorlalți îngeri,
Și adormi liniștit
La umbra unui brad zdrentuit de lumină.