Ţăranul a găsit un galben ruginit,
Pe care lui îi da destui bani de argint.
Dar el a zis în sine:
Să-l schimb aşa nu-i bine.
Acum am priceput că trebui curăţit,
Pentru ca să câştig pe el preţ îndoit.
Şi înturnându-se acasă a luat
Nisip şi cărămidă,
Cu care galbenul atâta l-a frecat,
Încât l-a şi făcut curat ca o oglindă,
Dar numai a scăzut din greutate mult
Şi preţul cel dintâi la galben a pierdut.
Ideea fabulei e lesne de-nţeles.
Părinţilor! pe voi priveşte mai ales.
Căci voi nu trebuie să vă siliţi
Întru ştiinţe multe pe fii să pospăiţi;
Ca să le daţi un lux, un amăgitor nume,
Şi să dispreţuiţi plecări fireşte bune,
Scăzând greimea lor în cumpenele lumei.