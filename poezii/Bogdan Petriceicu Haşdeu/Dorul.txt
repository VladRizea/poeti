I Privind tăcuta undă,  Pe gânduri am rămas: Cât este de profundă La fiecare pas; Şi totuşi izvorăşte Din depărtate văi,  Apoi se risipeşte Prin mii şi mii de căi!  Asemenea-i şi dorul În pieptul meu sădit: E depărtat izvorul Din care mi-a venit,  Şi-n multe lumi străine Cărările-i s-ascund,  Dar revărsat în mine Cât este de profund!   II Când razele din soare,  Cătând iubirea jos,  Pe-mbălsămata floare Aruncă voluptos Lumină şi căldură,  Eu mă gândesc uimit Că ele străbătură Un spaţiu nefinit!  Şi dorul meu îşi are Un soare născător; Un cer fără hotare Străbate ş-al meu dor; Dar prin întunecime,  Pe drumu-i răcoros,  El vine din nălţime Şi cald şi luminos!   III O rază diafană Şi undele d-azur De nor şi buruiană Lovindu-se-mprejur,  O sferă-nveninată Înfruntă ne-ncetat,  Dar flacăra-i curată Şi valul e curat!  Aşa-i şi doru-n lume! În negură şi spin,  Menite să-l sugrume,  Rămâne tot senin; Nu simte şi n-aude Sarcasmul trivial: Ispitele-i sunt crude Şi-i pur ca un cristal!