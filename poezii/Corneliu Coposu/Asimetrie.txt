Bucuriile apuse, mor
Vechile dureri se sting, dar dor!
Înălțările trăite, trec
Prăbușirile te tot petrec!
Rar te află Binele, grăbit
Răul - des și pus pe zăbovit!
Clipele surâsului fugar,
Le plătești cu zile de amar!
Ceasul de vremelnice plăceri
Costă catacombe de dureri!
Șansa trece, grijile rămân,
Cu destin statornic de stăpân.
Fără fund e cofa cu venin,
Scurt și vitreg ceasul de senin.
Umbre dese țes eternul drum,
Zări avare, negură și fum...!

(Poeme, 2019)