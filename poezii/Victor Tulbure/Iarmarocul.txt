Toți se pregătesc cumva
Să nu-i prindă iarna grea:

Ursul umblă-n iarmaroc
Și își târguie cojoc.

Vulpea-și duce, din scaieți,
Mătura pentru nămeți.

Un zăvor își ia, mai bun,
Capra și-o nuia de-alun,

Pentru iezii mici ai săi,
Neastâmpărați și răi.

Ghionoaia vrea, pesemne,
Un topor să spargă lemne.

Doar vițelu, alb în bot,
Bate iarmarocul tot

Și tot cată-n lung și-n lat
Gumă pentru mestecat.