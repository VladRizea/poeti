Cel mai mic dintre arici
Și-a făcut în sat amici
Și se-arată, furișat,
Trecând drumul pe-nserat.
Teleleu, fără papuci,
Se strecoară sub uluci,
Sa se joace cu ai mei
Neastâmpărați căței.

Cum se cheamă al lor joc
N-aș putea sa spun de loc,
Însă cred că-i minunat
După veselul lătrat.

Dar cum astăzi au fost nori
Și-a plouat până în zori,
Aricelul jucăuș
Își găsi-n coteț culcuș.
Iar cățeii mei zăluzi
Au rămas afară uzi.
Le-a fost teamă, mă pricepi,
Nu de ploaie, ci de țepi!