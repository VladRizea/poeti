Patruzeci de zâne, toate
Mici, zglobii și cârne tare,
Sub un pom stau adunate
Fiindcă-i ceasul de gustare.

Și le șade scris pe față,
Pe năsuc și pe bărbie,
C-a fost pâinea: o dulceață
Și dulceața, bucurie.



Acum iar la joacă pleacă,
Mai voioase, mai drăguțe…
Și coboară de pe-o cracă
Patruzeci de vrăbiuțe

Ce se-ntrec să ciugulească
Firimituri să nu rămâie,
Ca din nou să strălucească
Locul și curat să fie!