O, mi-i încă din găoace
Ca argintul viu băiatul !
Vino, somnule, încoace,
Să adoarmă pintenatul !

Și nu-i da prea multă minte.
Îi ajunge și cât are.
Ci mai bine dă-i veșminte
De culori amețitoare

Și fă-i creasta, vara, iarna,
Ca un mac de foc să ardă.
Și să aibe glas ca goarna
Roșiorilor de gardă.

Să trezească șapte sate
Și să-l știe-n opt județe,
Toate puicile moțate,
Împărat peste cotețe !