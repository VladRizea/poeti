
Ce sărac, lipsit de floare,
Primăvara bradul pare!

Nu-ți atârnă la ureche,
Vara, vișine pereche…

Și nici toamna-n coș nu-ți pune
Mere, piersici mari sau prune…

Dac-ar crește în livadă,
Ca alți pomi, să deie roadă!

Dar pe stâncile cărunte,
Lui îi place, sus, la munte,

Cu-ale lui zburlite ace
Veverița să se joace.

Și din pisc, măcar nu-i pasă
De furtună și vântoasă!

Totuși, om în lume nu e
Vorbă rea de el să spuie.

Și nici pomul din poveste
Mai slăvit ca el nu este!

Căci o dată-n an, în taină,
Se-nveșmântă-n mândră haină.

Și în orice casă vine
Încărcat cu mandarine.

Și pe orice creangă-ntinsă,
E o luminiță-aprinsă.

Și-n lucirea-i jucăușă
Vezi și-un glob, vezi și-o păpușă.