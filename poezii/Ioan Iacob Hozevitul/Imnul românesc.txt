Acum, ca niciodată 
Treziţi-vă, români! 
Având credinţă-n suflet
Şi arma sfântă-n mâini.
În rodul născocirii 
Să nu nădăjduiţi, 
Ci arma mântuirii 
Mereu s-o mânuiţi!

Uniţi-vă în cuget 
Prin simţuri creştineşti 
La sânul „Maicii voastre” 
Celei duhovniceşti!

În pavăza credinţei 
Fiind adăpostiţi, 
La vreme de războaie 
Veţi fi nebiruiţi.

Tot neamul de pe lume 
Şi cel de sub pământ 
De s-ar scula-mpotrivă, 
Va fi de voi înfrânt.

Plecaţi-vă la Domnul 
Grumazul umilit, 
Sa vă înalţe fruntea 
În „plaiul” cel dorit.

De somnul nesimţirii 
Sa nu mai dormitaţi, 
Că „zorii mântuirii” 
Se-arată la Carpaţi

Ca fraţii petrecând, 
Să nu stirbim onoarea 
Şi graiul nostru sfânt!

Trezindu-ne simţirea 
Din suflet creştinesc, 
Să punem semnul Crucii 
Pe steagul românesc!

Pe tronul cel din suflet 
S-avem necontenit 
Icoana preacinstită 
A Regelui Mărit!

De vom păzi unirea 
Şi „Crezul din strămoşi”, 
Vom fi şi jos, în lume, 
Şi-n ceruri glorioşi!

În scumpa noastră ţară 
Atunci vor creşte iar 
Virtuţile străbune 
Cu nume secular.

Din groapa stricăciunii, 
Săpată de „tiran”, 
Se va scula cu slavă 
„Răsadul lui Traian”.

Deci azi, ca niciodată, 
Să ne vădim creştini, 
Păstrând neprihănită 
Credinţa, prin străini!