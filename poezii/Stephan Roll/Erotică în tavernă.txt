lui Fox, regele reporterilor


Tremură de frică spanchiul D-zeu...
crepusculul se stinge
în pipa-mi cu cenușe;
ochiul tău e o daltă,
sprâncena o cătușe,
așteaptă-mă invoaltă
cu un polițist sub ușe
pentru pumnalul meu.

Îți voi prinde leii
ca agrafe
pe un gât de căprioară;
leii-paraleii,
hiene și girafe
îți voi aduce în vis
pentru întâia oară
ca pe saltimbancii mei.

Sânge de argint
țâșnește dintr-o stea:
dă-mi gura ta, dă-mi șoldul și plosca de absint;
dă-mi poșeta ta și ceasul ascunse sub saltea
și vino să te pup cu un dinte mai canin,
vino, că te-aștept în frig și mort în drum,
sânge de parfum
gâlgâie dintr-un crin...