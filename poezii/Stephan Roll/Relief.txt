Mai știi brățara țipătului
în pasăre de cerneluri verzi?
Pleoapă în compoziție velină
inimă în fular de mătasă
ultimul proiector sfârșit.
Stins ecran melancolia Mikado-ului a priceput,
port imaginea ta
în albumul cu triunghi și papagali postumi.
În scoarță vioara
prin lotuși de undelemn elin,
descinde din zăvor de cifră invulnerabilă
cântecul de platină chilirică
pentru orașul cu șoșoni de muselin.
Când zăpezea ca într-un inel de Vladivostok
streșini au țesut swetere englezești
serpentină fără efect
lună de bumbac.
În compas motanii domnești cu ecou de teracotă,
vino prin insomnia de celuloid
la brațul cirezilor cioplite de reni.
Aceleratul mixt sfâșie pathefon pe șosea
calendarul ți-a imprimat duminici de tinctură de iod
pentagonul ereților înserează în infuzia de ceai.