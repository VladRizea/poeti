lui FILIP CORSA


Peisaj trezit cu morile în vânt,
de ce-ai înverzit faunii în vânt?
visele ne exaltă nopțile ca eucalipții.

În căpestrele corăbiilor marea freamătă cu soare,
eu mai plutesc peste ochii tăi ca pescărușii,
saltimbancii mărilor sunt peștii,
n-am să uit când adorm să sting salcâmii
din drum.

Prin insomnii, nopțile le întorc,
yachtu-i plin de nuferi,
cometa sângelui o aștept.

Fumegă catedrala munților cu îngeri și cu brazi,
ca flăcările peste comori limba-mi arde peste gură,
plop cu lună-n fund,
catargul nopții ți-l deștept.

Unde e părul tău ca floarea soarelui,
unde e riviera din surâs,
unde e rândunica ochiului?

Umerii leagă punțile în prăpăstii,
pe pleoape ți se întorc ca-n basoreliefuri cavalerii cruciadelor,
în repaos pomii și-au pus frunzele în cer,
numai eu strâng pământul spre lună
ca un pumn.