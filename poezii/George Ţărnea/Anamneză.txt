Bolile noastre fierbinţi,
Bolile noastre curate –
Mici afirmaţii cuminţi
Despre minuni spulberate.

Nicio durere în plus,
Nicio scăpare în sine –
Într-un balans presupus,
Cine ucide, pe cine?

Cine aduce şi când
Somnul sentinţei supreme?
Trece tăcerea prin gând,
Carnea de carne se teme.

Cine mai poate răbda
Frigul a tot ce se-ntâmplă?
Numai genunchii spun da,
Tâmpla-i departe de tâmplă.

Ochiul spre ochi e deschis,
Fără nimic să mai ceară
Bolile noastre de vis,
Bolile noastre de vară.

Capăt de lume, uitat,
Spaime de dus împreună;
Ceasul iubirii a stat,
Chiar dacă-n noi mai răsună.