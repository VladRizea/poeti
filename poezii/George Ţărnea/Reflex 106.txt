Ar fi putut avea un înţeles
Cuvintele pierdute, mai ales,
Dar, prea puţin atinşi de moartea lor,
Noi ne-am păstrat cuvântul incolor
Şi-am risipit o vară de-ntâmplări,
Pe calea nopţii dintre două gări,
Călătorind, străini şi fără chef,
În alveola noastră de sidef,
Ca nişte împăiate păsări vii
Expuse de cu seară-n colivii…
Şi, doar o vorbă oarbă ne-a sedus,
Îndrăgostiţi, pe rând, la preţ redus.