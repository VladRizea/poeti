Reclame de sezon, cu zei peltici…
Prin colivii ni-s îngerii prea mici
Şi taxele de dragoste prea mari…
Recensământ morbid cu lăutari,
Faţadă impozantă de bordel
Şi zâne epileptice prin el
Care oferă scurte amnezii
Pe câte-un pat din cărţi de poezii…
Rezerve de spital pentru cocori,
Ni s-a luat de mult prea multe ori
De viaţa cu statut intermitent,
Să ne mai pese că murim latent
Să ne mai ardă vara de iubit
Prin labirintul fânului zdrobit…
Frivole deturnări de amintiri…
Onoare, orgă, ornament, oştiri,
Beţie colectivă cu nectar,
Hazliu de trist şi mistic inventar.