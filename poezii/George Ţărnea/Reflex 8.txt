Nu pot găsi nimic nepotrivit
În faptul uimitor că ne-am iubit,
Instinctual de sinceri, amândoi,
Cu strigătul de dragoste din noi,
Şi, fiecare-n parte complexat
De ce-a putut lua şi ce-a lăsat,
Pentru întreaga vreme cât va fi
Prea multă noapte, prea puţină zi,
Prea mult prilej şi prea puţin îndemn,
Să mai simţim nevoia altui semn,
La fel de necuprins şi de neşters,
Despre pierdutul paşilor, din mers,
Şi despre clipa ultimei căderi
Spre absolutul viu, din nicăieri.