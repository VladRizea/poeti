Mai bine mort de beat în vreo rigolă,
Decât hingher de semeni pentru bani
Sau lefegiu la cioclii suverani
Înconjuraţi de-o linişte frivolă.

Mai bine sfânt ciumat printre golani,
Decât părtaş la slujba benevolă
De aruncat cu pietre-n vreo cupolă
Sub care plâng şi zei şi şobolani.

Mi-e silă de călăii puşi pe glume
Sau care plâng în somn ca nişte prunci
Tăind apoi un alt puhoi de lume,

După tipicul sfintelor porunci,
Din pricină de sânge ori de nume,
Fără să-i prindă mila nici atunci.