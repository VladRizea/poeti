Aproape nu e clipă să nu fim,
Lăuntric, bântuiţi de-un frig infim
Care dezbracă, vara mai ales,
Cuvintele iubirii de-nţeles,
Făcându-le să cadă prea uşor
Uitării pradă-n goliciunea lor...
Aşa se face că, din când în când,
Îngheaţă gestul pe la noi prin gând
Îngheaţă gândul pe la noi prin gest...
Ce altceva să ne rămână-n rest,
Decât o lungă iarnă cu zăpezi
Pe care n-ai puterea să le vezi,
Însă le simţi, din ce în ce mai greu,
Căzând spre visul tău din trupul meu.