Prea mare fojgăială pe aici–
Gândaci şi molii, greieri şi furnici –
Ne-mpiedicăm la fiecare pas
De câte-un gest mai vechi, de câte-un glas
De câte-o bocceluţă cu scrisori,
De lacrimi, de sentinţe, de ninsori,
De câte-un nume drag şi maladiv,
De îngeri adulaţi fără motiv,
De fluturi căsăpiţi fără folos...
Ni-i somnul prăfuit şi trupul ros
De-atâtea îndoieli, încât ieşim
Din noaptea nunţii noastre, să murim.