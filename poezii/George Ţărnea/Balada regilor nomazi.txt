Tratez iubirea ca pe-o artă,
De care nu-s în stare mulţi,
Ci doar căzuţii de pe hartă
În cerul regilor desculţi…

Şi-mpletitorii de cuvinte calde
Cu miezul foarte incolor,
În care fete vin să-şi scalde,
Fără sfială, sânii lor…

Apoi descoperă fiorul
Înfloritoarelor uimiri
Şi lasă-n furci netors fuiorul,
Să-şi afle-n lume miri…

Acestor regi, din cale-afară
De visători şi desueţi,
Nu li s-a hărăzit vreo ţară,
De-aceea se numesc poeţi…

Ei umblă creanga printre stele
Şi leagă punţi între genuni,
Dar n-au nici curte, nici castele
Şi nu e chip să-i mai aduni…