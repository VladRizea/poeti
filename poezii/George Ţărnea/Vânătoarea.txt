Ştii că nu merită, spune lucida mea stare de veghe,
Sunt o mie de paşi între tine şi ea,
Sunt o mie de vieţi, sunt o mie de leghe
Şi o mie de alţi vânători, s-ar părea,

Însă ea e gazela de aur, perfectă –
Spune stare de vis dinspre somnu-mi buimac
Şi-ar fi bine să crezi că doar lancea directă
A poemului tău o să-i vină de hac.

Vânătoarea se termină brusc, într-o noapte bizară,
Fără stare de veghe, fără stare de vis…
Dar gazela de aur nu poate să moară,
Şi-n poemul perfect, vânătoru-i ucis.