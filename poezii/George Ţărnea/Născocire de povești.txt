Mistificări, mistificări,
Între sosiri şi-ntre plecări,
Despre ce-a fost şi ce va fi,
Cu nerăbdarea dintr-o zi,
La scara vieţii tuturor,
Care-i măsură şi izvor
Pentru cuvânt, pentru sărut,
Pentru târziul dispărut,
Pentru venitul prea curând,
Pentru lucrare, pentru gând
Şi pentru stingere şi plâns,
Pentru preastrânsul - de nestrâns
Pentru ce poţi şi ce nu poţi,
Pentru-nţelepţi şi pentru hoţi,
Pentru iubire, pentru ploi,
Pentru neliniştea din noi,
Pentru iertare şi plăceri,
Pentru ce-i azi în loc de ieri,
Pentru ce-i mâine-n loc de azi,
Pentru statornici şi nomazi;
Pentru căderea-n absolut,
Pentru-nfloritul trup de lut,
Pentru uscatul trup de lemn,
Pentru războinicul solemn,
Pentru netrebnicul poet,
Pentru destinul desuet,
Pentru destinu-ncununat,
Pentru hăitaş, pentru vânat,
Pentru zidirile în nori,
Pentru ciulini, pentru cocori,
Pentru oceane, pentru munţi,
Pentru minciuni şi pentru nunţi,
Pentru noroi, pentru zăpezi
Pentru ce vezi fără să vezi,
Pentru ce ştii, fără să ştii,
Pentru preatriştii ochi pustii,
Pentru preaplinii ochi frumoşi,
Pentru căderi şi chiparoşi,
Pentru privelişte şi frig,
Pentru cei mici făcuţi covrig,
Pentru cei mari, făcuţi statui,
Pentru că altă cale nu-i!
Mistificări, mistificări,
Între sosiri şi-ntre plecări.