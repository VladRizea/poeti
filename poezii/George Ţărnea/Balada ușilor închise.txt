Nu-ţi cer mai mult decât să ai răbdare –
Încă o noapte şi-ncă-un răsărit –
Cu tot acest răstimp, care mă doare,
Şi-am să mă-ntorc de unde am venit…

Fără putinţă a mai fi să-mi caut
Întoarcerea spre tine, cât de cât…
Acord perfect cu sunete de flaut
Şi lacrimi oarbe înnodate-n gât…


Ne mai despart doar câteva secunde,
La frontiera dintre azi şi ieri…
Nici chiar formal să nu mă-ntrebi pe unde
Îmi voi purta aceste mângâieri, 

Din care tu ai consumat în grabă,
Ca dintr-un fruct exotic şi cărnos,
Dar te-ai desprins şi ţi-ai văzut de treabă,
Lăsându-mi urme-n fiecare os…

Nu-ţi cer mai mult, acum şi într-o doară,
Decât să-ţi fie bine, mai ales,
Când va începe, totuşi, să te doară
Ce-ţi pare astăzi greu de înţeles…

Şi să alergi cu braţele deschise,
Spre cineva anume, dar atunci
Să fie-nchisă uşa dinspre vise
Şi, printre lacrimi, să-ţi adoarmă prunci.