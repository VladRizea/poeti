Iubirea-ncepe cu pierzarea sa...
Mi-ajunge faptul că te pot visa
Mai multă vreme, poate, şi mai mult
Decât a fost năvalnicul tumult
Al cărnii tale, tinere şi dragi,
Având mireasmă tragică, de fragi,
Dintr-un amurg de vară şi de veac –
Precum o sfântă boală fără leac,
Precum un dans nocturn, de licurici,
Prin spaţii foarte reci şi foarte mici,
Spre revărsatul zorilor, când mor
Toţi îngerii, din vina cărnii lor...
Mi-ajunge faptul că te pot visa,
Iubirea-ncepe cu pierzarea sa.