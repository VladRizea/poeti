Semiramida, Semiramida!
Din sânul verde roade omida, 
Din frăgezimea coapselor gustă
Pe îndelete, câte-o lăcustă. 
Carnea-i prea dulce, 
pofa-i prea mare, 
Dispare şansa de întremare, 
Dispare bruma de poezie 
Sub fojgăiala cărămizie 
A unor foarte oarbe termite; 
Dar ce regină şi-ar mai permite 
Atâtea chinuri şi-atâtea forme 
Definitorii fricii enorme, 
Din care creşte toată prăsila
Împreunării prea cu de-a sila---?
Greierii, meşteri fără pereche, 
Întru tortură, cântă-n ureche, 
Iar peste gene şi peste buze, 
Mişună hoarda de buburuze 
Cui stă-n putere să ţi se-ntâmple 
Toţi licuricii de pe la tâmple, 
Care-şi încheie dansul erotic 
Cu spasmul morţii, apoteotic?