Răzvrătirea mea-mpotriva
Umbrelor de pe covor,
Este chiar definitiva
Stare de iubire-n zbor.

Nu te pot lua cu mine,
Şi, nici vorbă să-ţi rămân;
Cu secunda care vine,
Adevărul mi-l amân.

Şi trăiesc minciuna fadă
Cu mărunte lupte-n van,
Poruncindu-le să cadă
Umbrelor de pe tavan.

Eşti mai mult decât o sferă,
Sunt mai mult decât un mit –
Peste umbra-mi efemeră,
Trupul tău, cel adormit…

Stau şi scriu acestea toate,
Undeva la umbra ta,
Ce se-ntâmplă, nu se poate!
Dar se poate întâmpla?