În preaplinul tău de viaţă,
Nici nu are cum să fie
Loc de moarte din iubire,
Care-nseamnă poezie.

Se întâmplă încă totul,
De la sine, cărnii tale,
N-ai avea cum recunoaşte
Gustul pierderii totale.

Însă va veni şi vremea
Când puţinul mângâierii,
Adunat după o viaţă,
Să te dea de tot durerii

Obligându-te să-ţi drămui,
Cu mai mare disperare,
Rătăcirile mărunte,
Şi, din ce în ce mai rare.