Puţină minciună, puţină candoare; 
Uitarea nu plânge, prostia nu doare…
Se-ntâmplă atâtea căderi în ispită, 
De parcă şi dogma ar fi toropită
Şi-ar trage să moară, sub zările ude; 
Nimic nu se vede, nimic nu se-aude, 
Nimic nu se-nalţă, nimic nu se-nclină – 
Puţină căinţă, puţină lumină, 
Puţină iertare, puţină speranţă, 
Formală şi goală şi-n van toleranţă…
Degeaba sunt lacrimi,când ziua-i pe ducă
Şi vine de-aiurea o noapte haiducă, 
Absurdă şi oarbă şi tare-n secure, 
Să ardă, să spargă, să taie, să fure 
Puţinul pe care iubirea-l mai poartă, 
În palmele sale, cu nume de soartă.