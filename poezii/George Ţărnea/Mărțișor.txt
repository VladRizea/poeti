Mugur, mugur, mugurel,
Trece dorul uşurel
Pe deasupra stâncilor
Şi dă brânci ieruncilor
Spre ponoare cu izvoare,
Ca să-nveţe iar să zboare
Până-n buza cerului,
Unde-i vama gerului,
Şi, de acolo, să-mi aducă
O nălucă de duducă
Pricepută mult mai bine
La noianul de albine
Revărsat din stup afară,
De prea dor de primăvară
Şi de flori de păpădie…
Numai vântul să n-adie,
Că le-mprăştie pe toate,
Până ce nu se mai poate
Nici afla, nici recunoaşte
Care iarbă nu se paşte
Când e dorul prea-ntr-o dungă,
Trup firav cu viaţă lungă.