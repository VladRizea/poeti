Mai vinovaţi sunt zeii decât noi,
Pentru banchetul gropii de gunoi,
La care-am invitat pe cei mai buni
Prieteni şi duşmani... dar cum s-aduni
Atâtea contradicţii la un loc,
Fără să-ţi dai, de bunăvoie, foc,
Fără să fii supus, în mod festiv,
La bârfe cu substrat exhaustiv?
Demersul nostru, cu banchet cu tot,
A dovedit intenţii de complot...
Aşa încât, de-acum, vom fi excluşi
Din paradisul sfintelor păpuşi
Şi deportaţi, printr-un decret banal,
Într-o secretă gură de canal.