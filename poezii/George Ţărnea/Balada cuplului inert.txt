Unde-i surpriza cea de pe vremuri?
Eu nu mai stărui, tu nu mai tremuri
Şi toate-s goale, deşi sunt pline…
Firul iubirii abia le mai ţine 
Să se mai afle, să se mai vadă, 
Toate-mpreună, toate grămadă, 
Zile mărunte şi prăfuite, 
Semne de gesturi nesăbuite 
Şi pasagere şi dureroase 
Care măsoară frigul din oase, 
Făcându-l încă şi mai fierbinte, 
Prin adevărul care ne minte. 
Unde-i trecutul cel cu sărutul, 
Să ne ferească de tot urâtul, 
Să ne mai culce, să ne mai scoale, 
Când toate-s pline, deşi sunt goale?