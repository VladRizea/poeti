Să tot înoți prin mări de struguri,
Să zbori prin puful de gutui,
Dar pentru spuza de pe cruguri
Să nu-ți rămână pași destui.

Și poticnindu-te sfielnic
În tufele de busuioc
Să-ți afli într-un măr părelnic
Dulci talismane de noroc.

Să duci pe umeri în panere
Tezaurul de cucuruzi
Și călător spre alte sfere
Nimic să nu mai poți s-auzi.

Ci doar culcându-ți tâmpla dreaptă
Pe clăile de fân vetust,
Să crezi că undeva te-așteaptă
O fată c-un ulcior de must.

Cu prune bistrițene-n brațe
Să bați cărare de safir
Până va fi să ți se-agațe
Călcâiul stâng de-un trandafir.

Și-atunci, făcând din tufănele
La toate visurile nod,
Să-nalți vrăjit — până la stele —
Un imn grădinilor pe rod.

——————————————————————
sursa: @versurisubfloridetei