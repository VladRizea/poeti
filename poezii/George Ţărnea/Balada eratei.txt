Câte concesii, câte demersuri,
Pentru o tristă viaţă în versuri!
Câte refuzuri, câte şicane,
Pentru poemul plin de capcane,
Care-i mărunta mea existenţă
Dintre serbare şi penitenţă,
Dintre iubire şi-nsingurare,
Până la starea de sângerare,
Prevestitoare de altă carte!
Şi ce pot face, merg mai departe…
Din filă-n filă, din strofă-n strofă,
Cu paşii fricii de catastrofă,
Care-o să fie adevărată
Prin epitaful dintr-o erată.