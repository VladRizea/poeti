Ce altceva, decât o lungă stare
De frică, de tandreţe, de război,
Iubindu-ne din ce în ce mai tare,
Cu tot mai slabă-ncredere în noi?

Abia rostindu-l, ne schimbăm cuvântul,
Spre liniştirea unui târg limbut,
De parcă peste toate bate vântul,
De parcă pentru tot plătim tribut.

Ce altceva, decât o vinovată
Călătorie-n doi spre nicăieri,
Aceste ore, ambalate-n vată,
Să nu se-audă când vor trece-n ieri?

Mi-e dor de tine, cea de dinaintea
Prezentului pe care-l îndurăm
Şi tot încerc, dar nu mă duce mintea,
Să aflu cui anume, ce furăm.

E firul zilei noastre prea subţire,
Şi prea adâncă noaptea din priviri...
Ce altceva, decât o despărţire,
La umbra inutilei întâlniri?