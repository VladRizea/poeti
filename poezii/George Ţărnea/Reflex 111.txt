Iubito, câtă lume între noi!
Numărători de ploi, din doi în doi,
Şi, dintr-un ochi de dor, necunoscut,
Câte zăpezi pe buze ne-au crescut!
Ascultă-mă şi lasă-mă să strig…
Mi-e frică de-ntâmplare şi de frig
Şi nu mai vreau să ştiu, pân-la sfârşit,
Cine-a iubit frumos, cine-a greşit,
Cine-a făcut spre noapte primul pas,
Cine-a plecat din joc, cine-a rămas,
Cine şi-a smuls pereţii, rând pe rând,
Cine s-a-ntors mereu cu ziua-n gând,
Cine-a pierdut şi cine-a câştigat –
De toate-nlănţuit sau dezlegat…
Când am să uit cum sună glasul tău,
Decât tăcerea, ce-mi va fi mai rău…
Şi cum să pot sub stele înnopta,
Când nu mai simt ce-nseamnă umbra ta?
Numărători de ploi, din doi în doi,
Iubito, câtă lume între noi!...