Plătim o viaţă clipa de plăcere
Cerşită unor îngeri cămătari,
Din ce în ce mai singuri şi mai tari
În sfera lor blindată cu tăcere.

Ca nişte bieţi şi şubrezi oţetari,
Cutremuraţi de seve pasagere,
Ne desfrunzim şi dăm cât ni se cere
În schimbul unui nimb de proletari.

Sunt unii care mor de îmbuibare,
Sunt alţii care mor de flămânzit,
Iar grâul putrezeşte prin hambare

Cu disperată dragoste păzit
De cei imuni la orice întrebare
Şi mulţumiţi cu rolul hărăzit.