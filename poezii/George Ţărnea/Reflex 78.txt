Cum să te judec eu şi să te cert...
Pentru candoarea jocului incert,
Pentru zăpada visului pierdut,
Pentru cât trup şi suflet ţi-ai vândut,
Pentru ce spui şi faci, în felul tău,
Gândind un bine care-aduce rău,
Pentru ce iei şi pui - fără cântar,
Pentru acest lăuntric avatar,
De care nici nu cred să ştii ceva –
Pierdută printre flori de mucava;
Pentru cât dai cuvintelor ocol,
Pentru cum zbori prin nori şi cazi în gol,
Pentru ce-ai vrut să fie, dar n-a fost...
Cum să te judec eu, lipsit de rost,
Lipsit de har, de nume şi de chef,
Suava mea prinţesă de sidef?!