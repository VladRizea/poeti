Se rupe-n două drumul, din senin,
Tu nu mai poţi pleca, eu nu mai vin
Şi zboară vara, harnică de tot,
Tu nu mai vrei să vii, eu nu mai pot,
De parcă între noi ar fi crescut
Un deal întreg cu iarbă de păscut
Şi-un infinit cu iarbă de cosit,
Dar nici cosaşi, nici turme de găsit,
Ce mai rămâne-i doar un dulce chin,
Sub coşcovitul toamnei baldachin,
Până dispare drumul nesperat
Şi ne vedem de viaţă, separat.