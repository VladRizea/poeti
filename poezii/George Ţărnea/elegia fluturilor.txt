din gogoașa prinsă
între chingi de somn
s-a ivit o doamnă
s-a ivit un domn

smalț și pietre scumpe
catifea vibrând
peste-mpărăția
florilor de rând

nuntă efemeră 
într-un cearcăn rău
moare-ncet prințesa
lângă prințul său

și nimic nu schimbă
tragedia lor
fluturii-și visează
dansul incolor

pentru care alte
jumătăți de zbor
printr-un somn albastru
vor sui ușor

timp fluid de vară
pași de nuntă grei
s-au născut doi fluturi
au murit doi zei

————————————————————-
sursa: #versurisubfloridetei