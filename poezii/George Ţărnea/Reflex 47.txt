Masacru de miresme prin grădini,
Şi-n trupul tău, asediat de crini,
Şi-n viaţa mea, pierdută printre flori,
Din vina unor îngeri migratori
Care profită-n mod fraudulos
De tot polenul risipit pe jos;
Îl strâng în aripi, şi-l transport-apoi
În ţara lor de dincolo de ploi,
Pe unde numai zeii cânepii
Se-mperechează-n vis şi fac copii...
Dar îngerii n-au dreptul nici măcar
La o şedinţă de amor precar!
De-aceea-i vânzoleală de furnici
Pentru polenul verii de pe-aici.