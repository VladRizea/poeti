Mireasa mea din vreme de amurg, 
Cât de frumoasă poţi a te ivi, 
Incât prin matca nopţii nu mai curg
Nici clipele cuminţi spre altă zi…

Şi se opresc mirate-n preajma ta
Înmărmurind, apoi, cu tot cu cer, 
Când mă-ngrozesc la gandul c-aş uita, 
De mult prea bine, ţie să te cer.

Pe unde vei fi fost când nu ştiam
Decât să pierd bucăţi din trupul meu
Şi prea-n bătaia vântului trăiam, 
Înfrigurat de-ndrăgostit, mereu.

Mi-e tot mai greu să născocesc poveşti
Şi să mă vindec, astfel, de-ndoieli, 
Descoperind cât de reală eşti
Sub groasele tăcerii tencuieli.