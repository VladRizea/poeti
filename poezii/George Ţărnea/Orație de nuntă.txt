Plecară cocorii,
Plecară și cucii,
Se vântură norii,
Se scutură nucii…

Doar ție, mireasă,
Nu-ți vine a crede
Că bruma se lasă
Pe tot ce se vede…

Ajunge și dorul
Să-ți fie povară,
Torcându-ți fuiorul
Cu gândul la vară…

De bântuie ceața
Împacă-te încă
Și află că viața
E mult mai adâncă…

Poți trece și munții
Din treaptă în treaptă
La porțile nunții
Un mire te-așteaptă…

Tu cântă și toarce
Mireasă măruntă,
Că tot nu se-ntoarce
Nimic după nuntă…

—————————————————————
sursa: @versurisubfloridetei