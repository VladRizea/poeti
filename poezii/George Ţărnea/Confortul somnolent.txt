Colecţii de cuvinte şi de-ntâmplări frumoase,
Albume cu poeme şi poze la minut...
Luxuriantă-i calea iubirii mincinoase
Prin cel mai fără zare şi mai arid ţinut!
Ne bucurăm din teamă şi flămânzim din joacă,
Plătindu-ne cu fluturi singurătatea-n doi,
Dar aşteptăm, degeaba, sărutul să se coacă
Şi să devină fructul desprinderii de noi.
E mult prea slab îndemnul pentru durerea vie
Care-nsoţeşte paşii iubirilor fierbinţi
Şi grele şi grăbite, spre zarea străvezie,
În cursa infernală de scoatere din minţi.
Ce ni se pare nouă, din toate, la-ndemână,
E doar această cloacă de somnolent confort
Şi nişte vagi impresii, ţinute strâns în mână,
După ieşirea verii dintr-un miracol mort.