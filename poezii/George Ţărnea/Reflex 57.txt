Minciuna e un fel de piază rea –
Şi altora le-am scris, cu viaţa mea,
Poeme delirante…câte vrei!
N-am prea făcut eu nazuri la femei,
N-am prea iertat nimic din ce-a căzut
În plasa mea de înger încrezut
Şi vânzător de visuri într-un vers…
Am şi iubit, am şi urât din mers,
Am fost şi mângâiat, şi părăsit,
Ba,uneori, iubirea mi-a prăsit…
De am copii pe unde nu te-aştepţi
Dar niciun loc în oastea celor drepţi.
Spun toate-acestea ca să ştii că eşti
Nu cea dintâi, dar cea mai de-nţeles…
Destul te-am căutat şi te-am ales
Să te iubesc într-un amurg grăbit,
Cum, niciodată, poate, n-am iubit.