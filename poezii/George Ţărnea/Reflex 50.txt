Aruncă marea de la sânul ei,
Pe ţărmul sterp, clepsidrele-femei,
Atât de grele şi atât de vechi,
Încât le curge vremea din urechi,
Din ochi, din nări, din gură, din călcâi –
Prăsilă rea a nunţilor dintâi –
Cu adevărul presărat pe drum
Pân-la prăsila nunţilor de-acum...
Vin, către vară, îngerii-bărbaţi –
Flămânzi, războinici, tineri şi turbaţi –
Le-ascund sub aripi şi le poartă-n cer,
Pentru prăsila nunţilor de ger.