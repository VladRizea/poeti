E toamnă, Clara, și e ceață-n lume,
Și prea târziu neliniște-n priviri,
Și nicio mare nu mai are nume
Fără legenda tristelor iubiri.

Lipindu-ne tot sufletul de gură
Alunecăm pe-o lamă de cuțit,
Rememorând și dragoste și ură,
Și ce-am crezut frumos, și ce-am mințit.

E toamnă, Clara, și e brumă-n lună,
Și-ai încetat demult să mă asculți,
Și nici adâncul mării nu mai sună
Sub mângâierea pașilor desculți.

Preocupați de tot ce mai sporește
Cu o secundă smulgerea din noi,
Lăsăm iubirea-n urmă, și, firește,
Închidem marea sub genunchii goi.

Sub cerul desfrunzit de stele coapte
În lipsa ta pe cine să mai strig,
Și cărei mări să-i mai închin o noapte…
E toamnă, Clara, și în soare-i frig.

———————————————————————————
sursa:@versurisubfloridetei