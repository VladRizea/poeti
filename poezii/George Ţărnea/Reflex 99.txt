Absenţă-n doi, singurătate-n doi…
Ce să mai facă vara pentru noi?
Decoru-i gol, paharul nopţii plin,
Persistă-n carne gustul de pelin
Şi lâncezeala unui somn tăcut…
Prea din puţin iubirea ne-a trecut,
Făcându-i loc sărutului formal…
Ne confruntăm şi rezistăm normal,
Reintegraţi exodului de cuci,
Suntem prea slabi, prea criptici, prea uituci,
Să mai dorim atingeri care dor
Prin simplitatea şi candoarea lor…
Şi, dintr-o dată, punţile se rup,
Nu mai ajungem de la trup la trup
Nici nu mai trecem de la vis la vis,
Prea ne desparte un ocean închis
Pe care nici măcar nu-l bănuiam
Când încă eram trişti şi ne iubeam.