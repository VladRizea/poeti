Ce poate face dragostea din om!
Îl ia-n tărbacă, îl cocoaţă-n pom,
Îl pune s-o ia razna pe câmpii,
Îl ţine cu minciuni, ca pe copii,
Îl dă la vale sau îl dă la deal,
Cum cade-n sine zarul ideal,
Îl strâmbă fără milă pe cel drept
Şi-l lasă rob prostiei pe-nţelept…
Cum trece ea, din ce în ce mai rău,
Prin viaţa mea şi prin văzduhul tău,
Rupând bucăţi de suflet şi de cer!
Şi, altceva nici nu-ndrăznesc să-i cer,
Decât să ne mai ţină robii ei,
Cum numai sânii tăi, sub ochii mei.