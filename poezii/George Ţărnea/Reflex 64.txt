Să-mi fie dor de tine şi să ştiu
Câţi paşi mărunţi, prin ce întins pustiu,
Se cer făcuţi, aproape maşinal,
Până voi da de spuma altui val
Din care se-nfiripă carnea ta…
Măcar, până atunci, de n-ai uita
Să-ţi fie dor de mine şi să crezi
Că-n altă vară poate-ai să mă vezi –
Albit de gânduri şi albit de praf –
Purtându-ţi carnea-n mâini ca un zaraf,
Şi-atunci, cu nici un preţ să te mai las,
De câte ierni am străbătut la pas,
În căutarea ta, pe unde-am fost
Lipsit de visuri şi lipsit de rost.