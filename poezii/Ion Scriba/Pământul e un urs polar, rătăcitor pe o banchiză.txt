Cu  pașii  noștri  urcă  Timpul
Și  noi  urcăm  cu  pașii  lui
Din  Haos  aspirând  Olimpul
Din  piscul  Infinitului.

Prin  arctice  și  niagare,
Pe  ghețuri  și  nisip  fierbinte
Suntem  picioarele  cu  care
Planeta  merge  înainte.

Sub  asprul  veacurilor  vânt
În  care  viața  e  o  rană
Văd  biata  specie  umană
Pe-un  povârniș  alunecând
Și  sub  efectul  reciproc
Stă  răzbunare  și  răsplată,
Norocul  vieții  la  un  loc
Cu  moartea  neînduplecată.

Istoria  e-o  Odisee
Și  Dumnezeu  e  Polifem,
Suntem  Ulisse,  Om-Idee
La  al  Ciclopului  cherem,
Ni-e  dată  Circe  ca  femeie         
Iar  alte  opțiuni  n-avem.

Ca  percutorul  pe  o  capsă
A  unui  glonț  pentru  dușman,
Istoria  e  un  roman
Despre  o  ”crimă”  și-o  pedeapsă.

Echivalentu-i  absolut
Și  dac-acum  ești  prins  ca-n  clește
Adu-ți  aminte  de  trecut  --
Istoric  totul  se  plătește.

Cu  oasele  gândirii,  scoapte,
Nefiind  în  crezul  tău,  solid
Ți-e  teamă  să  pășești  în  vid,
Ți-e  teamă  să  pășești  în  Noapte.

Fără-ale  Conștiinței  faruri  
Și  fără-un  Ideal  ca  scut
Cad  zilele  ca  niște  zaruri
Pe  masa  jocului  pierdut.

Sub  simetrii  ne-îndurătoare
În  care  legi  de  fier  domnesc  --
Pământ al  Nimănui  pe  care
Jivinele  se  hăituiesc.

Resorturi  contorsionate
Sub  oarbe  presiuni  te  strâng
Și  te  apasă  mai  adânc
La  Margine  de  Tot  și  Toate.

Și  din  Galactice  Imperii
Cu  silnice  orânduiri
Curg  gemete  de  Omeniri
Spărgând  Timpanele  Tăcerii.

Imagini  de  sfârșit  de  lume
Cu  evoluții  întrerupte
Și  cu  eroi  căzuți  în  lupte
În  sânge-amestecat  cu  spume.

Din  galaxii
Ca  dintr-un  nor
Departe
Poți  auzi
Cântecul  lor
De  Moarte.
.........................