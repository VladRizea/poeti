Străin  în  propria-i  ogradă
Stă  umilit  mândrul  popor!
Pe  gâtul  lui,  ca  o  obadă
Îndureratul  Tricolor,
Căci  Țara  astăzi  e  în  pradă  --
Puterea  --  PRĂDĂTRĂDĂTOR!

Când  Țara  tot  mai  tare  arde
Cei  ”mari”  se  piaptănă-între  ei  --
Estorcatori  de  miliarde
Și  mininiștri  de  doi  lei.

Ce  să  mai  spun,  ce  să  mai  tac       
Când  spunem  har-ță-în  loc  de  Ța-ră,
Mor  ciocârlii  de  aviară,
Iar  scroafa  cântă  în  copac.

Cine  nu-i  domn  --  e  domnitor!
Cine  nu-i  demn  --  e  demnitar,
Deputăția  --  insectar
Și  parlamentul  --  dormitor.

Pe  scenele  politice
Roiesc  actori  și  INFRactori
Și  amatori  și  scamatori
Și  paleoinformatori
Cu   ranguri   neolitice.

În  parlament  și  în  senat
Unde  aleșii-i  trag  cu  clonțul
Știm  niște  tipi  buni  de-împușcat
Care  nu-și  merită  nici  glonțul.

Zac  legile  după  zăbrele
Manipulate  de  bastarzi!
Politica  pute-a  obiele
Murdare,  bune  să  le  arzi!

Patria  mea  --  lanț  de  bordele!
Popor  viteaz  de  bodygarzi!

Hoții  preced  și  se  succed
Și  tot  așa  o  să  rămână
Conform  Articole  A....Z
Din  Pronstituția  Română.

Ce  bine  spui,  cumetre  Luca,
Că  totul  e  curat-murdar
Cu  patrihoți  de  buzunar
Care  au  gura  unde-i  buca!

Cum  nu-s  și  eu  vreun  cleptoman
Din  buna  lume  interlopă
Să-mi  cumpăr  dreptul  de-a   fi  popă
Jurist  sau  politician!

Suntem  primate  oprimate
De-un  pântec  veșnic  nesătul
Și  dacă  n-avem  păr  pe  spate
Avem  pe  creiere  destul.

O  zbatere  fără  folos
Ce-ți  fură  până  și  speranța:
Vampirii  sus,  păduchii,  jos
Ne  speculează  toleranța.  

Popoare?  Oameni?  Doar  o  halcă   
De  carne  pentru  lupi  vicleni  --
Legiuitori  ce  legi  încalcă
Și  popi  și  politicieni!

Promisiunea  e  o  pernă
Speranța-i  bună  de  saltea
Fiindcă  puterea  e  fraternă
Și  e  egală  doar  cu  ea!

Să  nu  mai  credem  în  minuni,
Speranța  este  în  zadar,
Cei  tari  nu-s  niciodată  buni,
Cei  buni  nu-s  niciodată  tari.

În  haita  strâmb  evoluată
Având  ca  pradă  singur  țel
Să  fim  convinși  că  niciodată
Nu  se  va  face  lupul  miel!

Un  cancer  macină  lumina  --
Ca  să  suprimi  supremul  rău
Nu  e  de-ajuns  un  fierăstrău  --
E  NECESARĂ  GHILOTINA!