Sunt  omul  cel  mai  păcătos
și  plâng  la  pieptul  lui  Hristos.

De  Tine,  Doamne,  sunt  flămând,
Dar  te  tot  vând,  mereu  te  vând.

Nu  trece  zi,  nu  trece  anul,
Te  prețuiesc  numai  cu  banul
Ca  Iuda  Iscarioteanul.

Talantul  care  mi  l-ai  dat
Să-l  înmulțesc,  să  fiu  bogat,
Nu  l-am  cinstit,  l-am  îngropat.

N-am  înțeles  că-i  har  divin
De-aceea  sufletu-mi  hain
Trăiește  noaptea  lui  Cain

Privind  cu  ochi  de  lacrimi  plini
La  bobul  cel  căzut  în  spini
Uscat  și  fără  rădăcini.

Când  în  păcate  suntem   fierți,
Mai  poți Tu,  Doamne,  să  ne  ierți?

Pământul  plângă,  să  asude,
Suntem  cu  toții  niște  Iude..
Mai  suntem  noi  cu  Tine,  rude?

Filozofiile  terestre
Sunt  partituri  fără  orchestre  --
Castele,  fără  de  ferestre.

Isuse,  unică  fereastră,
Iubirea  Ta-i  iertarea  noastră!