Vai nouă tuturor  --  vai mie,
Pierdutului neregăsit.
Între noroaie și zenit
Suport psihoza veșniciei.

Destinul nu-mi dă altă miză  --
Sunt un căutător damnat.
Haosul veșnic zbuciumat
E a Creației premiză.

Luat din haos cu-împrumut
Luminii-i sunt adaos.
Repaosul e mortul mut  --
Mi-e silă de repaos.

Stăpânitoare pe sinteze
Iubirea stă în inima
Nenumăratelor geneze
Care au fost și vor urma.

Se-înfruntă Vechiul și cu Noul
Între Infern și Empireu,
Hotărâtor tună ecoul
Cuvântului lui Dumnezeu.

Și din al  haosului pântec,
De Spiritul Divin moșit
Căutătorul rătăcit
S-a regăsit în cântec.

din vol. IUBIND ÎN LEGITIMĂ APĂRARE