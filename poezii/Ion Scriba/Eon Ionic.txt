(postașul   cosmic)

Trecând   de   zări   plutoniene,
Văd   dincolo   de   văzul   meu
În   Universul-Curcubeu   
Apoteotice   sisteme.

Expansiune   de   fiori,
Teofanie   și   extaze
În   spațiul   hașurat   de   raze
Și   sfâșiat   de   meteori.

Odihnitoare   și   discrete,
În   inefabilul   amurg
Pâraie   infraroșii   curg
Prin   vaduri   ultraviolete.

Zvârl   hainele   materiei
Și   dezbrăcat   până   la   piele
Mă   tăvălesc   prin   praf   de   stele
Și-alerg   prin   ierburi   de   idei
Și   trec   prin   magice   palate
Sub   sori   cu   fețe   luminoase,
Grădini   și   poduri   suspendate
Și-îngândurate   nebuloase.

O   luminoasă   atmosferă
Ce   o   respir   din   Dumnezeu
Se   întregește   într-o   sferă
Tot   mai   lărgită-n   jurul   meu.

În   născătorul   Spirit-Pântec
Neadormit,   neobosit,
În   Veșnicie,   Infinit,
Nu  mai  sunt  om,  ci  doar  un  cântec.

Sub   Creatorul-Dirijor
Orchestrele   elementare
Revarsă   împrejurul   lor
Acorduri   cutremurătoare.

Poiene   de   azur   cutreier,
Crenguțe   de   steluțe   rup.  
Celulele   îmi   cântă-n   trup
Și   neuronii   cântă-n   creier
Și   al   celulelor   glăscior
Mai   demodat   sau   mai   la   modă
Aduc   Creației   o   odă
Și   imnuri   pentru   Creator.

Și   exersez   experimente,
Apoteotice,   depline,
Și   deseori   trăiesc   momente
Când   nu-s   contemporan   cu   mine.

Și   din   iubire   de   iubire
Urc   trepte   către   Dumnezeu,
Căci   gurii   sufletului   meu
I-e   sete   de   dumnezeire.

În   mine   clipa-i   cât   o   eră
Și   milimetrul   dilatat
Și   sunt   atât   de   sublimat
Că   mă   respiri   în   atmosferă.

Și  cresc  de  nu  mă-încap  pereții   
Ideii  și  materiei,
Setos   de   înălțimea  vieții,
Flămând   de   adâncimea   ei.

Cu   trupul   rugă
Și   rug,   încerc
Prin   centrifugă
Să   ies   din   cerc,
Să-ajung   cu   brațul   
Gândului   meu
În   Hiperspațiul   
Lui   Dumnezeu.

Postaș,  aduc   din  Cosmos  știre
De  toate  câte  se  petrec
Și  lumilor  prin  care  trec
Le  duc  mesaje  de  Iubire!
...............................................