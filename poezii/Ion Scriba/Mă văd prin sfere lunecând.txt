Mă văd prin sfere lunecând
Ca o ștafetă a durerii
Să afle Cerul ce mizerii
Îngrămădite-s pe Pământ.

Prin galaxii aș vrea să zbor
Instantaneic precum gândul
Dar am uitat că am Pământul
Ghiulea legată de picior.

Zăresc în față și în spate
Prin nori de fum de galaxii
Spărturi de lumi împrăștiate
Ce nu s-ar mai putea uni.

Aud vuind în depărtare
Un Univers dezacordat
Și-n jurul meu, un teatru-n care
Eroii mor cu-adevărat.

Planeta-și rumegă pelinul
În așteptarea de apoi --
Din Munții Cerului, Destinul
Aruncă bolovani în noi !
............................................