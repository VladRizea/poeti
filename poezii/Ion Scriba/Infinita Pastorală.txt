Albastre revărsări  de  astre,
galactice  aluviuni
transportă  sufletele  noastre
spre  magice  dimensiuni.

Scăpat  din  eul  său  ermetic
respiră  sufletu-însetat
văzduhul  suprasaturat
de-albastru  electromagnetic,

auzuri  noi  se  dezvelesc
și  ca-într-o  liturghie  sfântă
ascult  materia  cum  cântă
un  dor  lumesc  și  nelumesc.

Cu  intuiția  văz  Duhul
dumnezeiesc,  spiritual  --
simfonic  murmură  văzduhul
Erosului  Universal.

O  galaxie  de  nuclei
se  mișcă-n  nemișcata  stâncă  --
cât  o  fi  lumea  de  adâncă
de  nu  vezi  decât  fața  ei

în  joc  de-a  v-ați  ascunsele
cu  uriași  și  cu  pitici
cu  lumi  din  ce  în  ce  mai  mici
ascunse-n  ele  însele?
...............................................

Suntem  înconjurați  de-o  noapte
în  care  urlă  demoni  cruzi,
dar  pe  Pământ  sunt  multe  șoapte
ce  merită  să  le  auzi.

Pe  câmpi  cu  stele  albe-n  floare
metamorfoze  trec  în  zbor.
particule  elementare
se  iau  la  braț  și  cântă-n  cor,
iar  Ele,  Mentele  fecioare
se  însoțesc  cu  mirii  lor,
apoi  vezi  lumi  născându-se
din  fetele  scăldându-se
în  cântecul  culorilor
sub  curcubeul  florilor
pe  câmpi  de  Floarea  Sorilor,

popoarele
de  flori  și  spice   
ogoarele   
de  fii  și  fiice.

Vezi  omeniri  îmbobocind
în  demnitatea  regăsită
a  Spiritului,  strălucind
astral  sub  fruntea  strălucită,
căci  lumi  în  depărtări  albastre
se-învârt  în  jurul   sorilor  --
ele-s  în  gândurile  noastre
și  noi  în  gândurile  lor.

În  carnaval  spiritual
cu  măști  și  trene  cometare
se-încrucișează  reflectoare-
le  trupurilor  în  astral.   

Mai  văd  metamorfoze-n  roi
cu  hărnicie  de  albină
tăind  ferestre  noi, în  noi
pentru-o  lumină  mai  lumină.

Văd  mame  cum  copiii-și  cresc
și-n  dăruirea  lor  curată
ce  nu  așteaptă  vreo  răsplată
respir  ozon  dumnezeiesc.

Privește  la  copii,  la  plânșii
ce  sug  la  pieptul  mamei  lor  --
ca  mâine,  unul  dintre  dânșii
ne  poate  fi  Mântuitor!

.....................................................

Ca  pe  oglinda  unui  lac
ce-l  încrețește  grindina
orbitele  din  zodiac
se  împletesc  sub  fruntea mea.

Ca  nimb  pe  fruntea  Sfântului
stă  Aurora  Boreală
diademă  imperială
pe  creștetul  Pământului.

În  capodopera  măiastră
a  lumii,  jur  pe  capul   meu
pe  Sângele  Lui  Dumnezeu
că  nu-i  planetă  ca  a  noastră.
......................................................................

Pe-a  Infinitului  Alee
spre-și  împlini  destinul  dat
Materia  e  o  Femeie
urmându-și  Spiritul-Bărbat. 

În  anotimpuri  efemere
Atom  și  Inimă  și  Soare
sărbătoresc  triumfătoare
universala-împerechere.

Viață  și  moarte  se  îmbină
în  Circuitul  Absolut --
pe un mormânt  paște-o   bovină
să  alăpteze-un  nou   născut.

Din  când  în  când  mai  tace  vântul
și  pot  să-aud  înălțător
cum  cântă  luminos  Pământul
sub  stele luminând  sonor.

Din  praf  galactic  și  terestru
și  din  mirajul  selenar
se  condensează  milenar
câte-un  Homer,  un  Eminescu.

Desferecat  de  sub  zăvoare
calc  universul  de  trifoi
și  simt  că  sufletul  mi-e  soare
ce-învie  lumi  de  gânduri  noi,
căci  de  sub  fruntea  ca  o  teacă
gândirea-și  scoate  sabia  --
învins,  Misterul  se  apleacă
și-îngenunchează-în  fața  mea.

Și  până-or  fi  să  mă  îngroape
metamorfoze-n  unda  lor,
descriu  un  semicerc  pe  ape
precum  un  pește  zburător.   

Pe  burtă,  dragostea,  la  pândă
ca  o  lupoaică  dintre  astre  --
și  urlă-n  sufletele  noastre
lupoaica  dragostei,  flămândă.

Priviți,  îmbobocesc  atomii
și  când  vor  înflori  cândva,
pe-această  pajiște  de  stea
or  să  cosească  astronomii.
............................................................

Când  îmi  voi  împlini  menirea
ce  mi-a  fost  dată,  pot  să  mor.

Ne  va-întâlni  reamintirea
în  Aniversul  următor,

poate  cu-aceleași  idealuri
cu  care  azi  la  braț  te  plimbi,
doar  că  vom  fi-între  alte  maluri
udați  de  apa  altor  timpi.
..........................................................