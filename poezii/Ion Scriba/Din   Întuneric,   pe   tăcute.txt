Din  Întuneric,  pe  tăcute
Ne sorb  ventuze  nevăzute
Și  circulăm  prin  capilare
Aspirator-respingătoare.

Jur  împrejur,  bezna  și  vidul.
În  plasa  ce  se  țese-n  Soare
Se  zbat  muscuțe  planetare.
În  centrul  plasei  --  ARAHNIDUL!
.........................

Trăim  în  casă,  în  oraș,
În  țară,  Glob,  Sistem  Solar;

Dar  DINCOLO,  un  Uriaș
Cefalopod  Tentacular
Ne-îmbrățișează  ucigaș
Și  ne  absoarbe  capilar.

Sub  inefabilul  miracol
Suntem,  nu   suntem,  iar  suntem
Și  viața  pare  un  spectacol
Pe  care-acum  îl  revedem
Și  în  valpurgica  ei  noapte
Văd  lumea  răsucind  inele
Și-înaintând  precum  un  șarpe
Printre  lianele  de  stele.

Și  fălci  și  măsele  ne  sfarmă
Un  straniu  stomac  ne  digeră
Ne  soarbe  o  pâlnie  oarbă
Șoptindu-ți  duios  --  mori  și  speră

Un  Zeu  ne  respiră,  ne-admite
Și  sufletul  ni-l  compresează,
O  mică  scânteie-l  aprinde
Spre  propriul  Lui  mers  înainte
Și  ne  eșapează.

Cu  sânge  de  oameni  pe  bot
Sfărâmă  destine  cu  laba,
Noi  ardem  în  arderi  de  tot       
De  tot  și...degeaba
Căci  viețile  noastre,  păreri
Cu  anii  cât  ceasuri
Sunt  pași  între  două  popasuri
Și  voci  între  două  tăceri.
.............................

Tu,  Doamne,  oare-n  tine  crezi?
Îți  place  rodul  la  ce  sameni?
Din  miliarde  de  bipezi
Cel  mult  un  milion  de  OAMENI?

Zdrobită-i  inima  în  piept   
Rănită  grav  orice  speranță,
De  două  mii  de  ani  aștept
Dumnezeiasca  ambulanță  --
Oare  motoru-i  e  defect?

Monada  omului,  bizară
Cu  înălțimi  si  adâncimi
Cu  transparența  ei  solară
Și  planetare-întunecimi
E  un  mister  de  nepătruns,
Tot  ce-i  născut  vrea  o  revanșă
Cad  întrebări  în  avalanșă
Dar  nici  o  șoaptă  de  răspuns.

Cu  suflet  de  urcușuri  plin
Cad  printre  stele  urcătoare
Și  parcă-s  un  sărac  străin
Gonit  de  la  o  NUNTĂ   MARE!

Pierdut  e  drumul  spre  Olimp
Centrifugal  mă-împrăștii
Și   cresc  în  urmă  Munți  de  Timp
Și-n  fața  mea,  prăpăstii.
.......................................................