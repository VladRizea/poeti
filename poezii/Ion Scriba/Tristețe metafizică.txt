De  ce  n-am  geniul  exprimării
Să  pot  cuprinde  într-un  vers
Simultaneitatea  stării
Unei  Secunde-Univers?   

Iubire,  Durere,  Chemare,
Uitare... cumplit  avatar...
În  praful  acela  stelar
Văd  chipuri  cu  frunți  gânditoare.
........................

În  absolutul  relativ
Printre  nisipuri  mișcătoare
Apar  și  susură  izvoare
În  infinita  conjugare
La  Primul  Verb  Infinitiv.

La  polii  cosmosului,  reci,
Sub  stele  gata  să  se  stingă
Văd  mâini  de  omeniri  ce-n   veci
Nu  vor  putea  să  se  atingă.

Da,  știu  că  suntem  foarte  mulți
Și-a  noastre  suflete  se  strigă
Dar  depărtările  ne-obligă
Să  rămânem  necunoscuți.

Zadarnic  vom  trimite-n  zări
Solie  prin  astronauți  --
Ca  niște-îndrăgostiți  pierduți
Ne  vom  striga  din  depărtări.

Morganic,  anonim,  stingher,
Patetic  și  amarnic,
De  pretutindeni  în  eter
Un  S.O.S.  zadarnic.

Nisipuri  oarbe  sorb  izvoare
Cum  sânge  soarbe  un  vampir:

În  Infinitul-Cimitir
Născându-se,  vin  Omeniri
La  propria  înmormântare!
.........................................................