(omul   de   Neanderthal   ne-a   băgat   la   cofă)

Politica  --  lătrat   de   javre,
religia  --  întunecime,
progresul   vrea   mereu   victime
și   evoluția  --  cadavre.

Religia   e-un   cult   misteric
prin   jurământ   ținând   secretul
de   a  păstra   în   întuneric
pe   cei   ce   nu   știu   alfabetul.

Când   doar   cu   nafură   te-îndopi
și   te-umilești   ca   să   te-înalți
e   comedie   pentru   popi
și   tragedie   celorlalți.

Nu-s   anticrist,   sunt   anticleric
căci   fără   un   lucid   remediu
am   fi   mereu   în   Evul   Mediu
și-n   veșnic   semiîntuneric.

Nu   poți   sta   lumii   împotrivă,
când   vrea,   sfințește   chiar   și   hoți,
gândirea   noastră-i   colectivă
și   cred   așa   c-așa   cred   toți.

Din   vremi   antideluviene
purtăm   un   permanent   război
cu   forțele   aeriene
de   vârcolaci   și   de   strigoi
și   în   prezentul   minereu
găsești   și   idol   și   icoană
de   nu   mai   știi   cine-i   Satană
și   cine   este   Dumnezeu.

Dar   cu  mai   bine,   cu   mai   rău,
iertăm   și   sfinții   și   nebunii,
căci   fiecare-n   felul   său
participă   la   jertfa   lumii.

Scripturile   ca   și   Coranul
le-am   pus   ca   moț   pe-al   nostru   fes,
în   loc   de   Spirit   Sfânt   stă   Banul
și   Dumnezeul   Interes.
...............
Spirit   Etern?   Mașinărie?
Părere?   cine   poate   ști?
ce   pare-a   fi   mai   poate   fi
cu   totul   altceva   să   fie
căci   de   pe   locul   ce-l   ocup
pe   mica   mea   leucocită
nu   văd   mărimea   infinită
a   adevărului,   ca   trup.
................
Religii,   inchiziții,   tobe
și   constituții-prostituții,
justiție  --  minciuni   în   robe,
dosare   fără   de  soluții.

Stăpâni   cu   gândurile   sclave,
trag   la   galere   erudiții
sau   scotocesc   sub   mări   epave
din   eșuate   expediții.

Din   amforele   cu   tradiții
sorbim   mirosuri,   nu   și   ciorbe
în   cele   mai   de   lux   ediții  --
trei   feluri  --   Vorbe,   Vorbe,   Vorbe.

De   culte   nu   mai   vreau   să-aud,
lăsând   Coranul   și   Scriptura,
Upanișade   și   Talmud  
mă-întorc   la   cultul   meu  --  Cultura.

Cu   lutul   greu   al   trupului
din   groapa   existenței   noastre,
cu   aripa   spiritului
urcăm   necontenit   spre   astre.

Sfidând   religii   și   sofii,
numai   Dalila-Poezie
mai   poate   smulge   și   rosti
secretul   mut   al   Veșniciei.
..............
Am   scris   cu   cugetul   întreg.
aștept   de   la   Cel   Drept   sentința  --
ce-am   scris,   am   scris   și   nu   reneg,
altfel   mi-aș   renega   ființa.
.........................................................