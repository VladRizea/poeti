Mi-e inima un zar de jar
Care-l arunc  pe  masa-viață     
Să-i  aflu  cea  de-a  șaptea   față,
Dar   căutarea   e-n   zadar.

O  umbră  tot  mă  urmărește,
Eu  însumi  umbre  urmăresc,
Dar  viața  nu  o  mai  găsesc
Și  viața  nu  mă  mai  găsește.

Aștept  Cuvântul  Învierii
Din  viață  spre  dumnezeiesc,
Dar  unghiile-mi  scrijelesc
Zadarnic  Muntele Tăcerii.

Chiar  mie  mi-s  necunoscut,
Mi-e  creierul  o  îndoială
Între  ciocan  și  nicovală,
Între  nimic  și  absolut.

Pe  serpentinele  stelare
Fac  slalom  între  ani  și zile,
Într-un  peisaj  cu  izobare
Și  izoterme  pulsatile.

Mă  asaltează  cu  stilete
Sălbăticiuni  cu  ochi  de linx
Din  raze  ultraviolete
Și  cobrele  din  raze  X.

În  fenomenul  fantomatic
Ireversibil  și  straniu
Mai  fac  câte-un  efort  pragmatic
Să  dau  impresia  de  viu.

Sunt  strop  de  apă  clocotită
Căzută-într-un  Ocean  Polar,
Sunt  o  scânteie   rătăcită
În   mijlocul  unui  ghețar,
Un  fir  de  pulbere-n  Sahara
În  nesfârșitu-i  Maraton,  
Un  strop  de  sânge-n  Amazon
Și-o  lacrimă  în  Niagara.

Înjositoarelor  suplicii
Silit  mereu  să  mă  supun
Aș  mai  putea  oare  să  spun
Vreodată:  Veni,  Vidi,  Vici?

Pământul  are-un  chip  livid
Și  prin  Istoria  ce  doare
Cu  trupul  tot  mai  obosit
Ca  valurile  trec  popoare...

Ca  slabe  descărcări  în  vid.
...........................
Peste  ferești  obloane  trase,
E  beznă,  lacăte  la  uși,
Noi  dezrădăcinați  intruși
Străini  în  propria-ne  casă.

Privind  Pământul  de  departe,
În  abatorul  lumii  vii
În  Casa  lor  cu  geamuri  sparte
Văd  tremurând  niște  copii
Străini  în  lumile  stranii
Sub  zări  de  dragoste  și  moarte
Între  nuclei  și  galaxii.

Suntem  copii  înstrăinați
De  Laptele  Cuvântului
Și  așteptăm  înfrigurați
Alt  Răsărit  PĂMÂNTULUI.
....................
Și  Marea  Noapte  va  veni!
Printre tentacule  și  bice
Și  electronice  alice
Spectralizați  vom  rătăci.

Rămâne  din  ce-a  fost  pe  lume
Într-o  Istorie,  DOAR  NUME?
În  rest  bătăi  de  clopote
Pe  ardere  și  clocote?

Născutu-i  numai  ca  să  moară,
Și  scrisul,  doar  să  fie  șters?
Să  fie  Viața-n  Univers
Doar  o-întâmplare  într-o  doară?
.............................................................................