De-i diabolic sau e sfânt,
pecetluit este misterul,
iar noi cu ochii în pământ
nu știm ce pregătește cerul.

Noroi, pietriș și val în spume,
sedimentate arbitrar,
un cocteil dulce și amar
e ceea ce se cheamă lume.

Sub joc de forțe nevăzute
planeta stearpă și debilă
stă ca o bilă inutilă
lângă popicele căzute.

Istoria-i muzeu de staruri,
geografia rupe hărți,
biologia joacă zaruri,
iar evoluția dă-n cărți.

Politica -- lătrat de javre,
religia -- întunecime,
progresul vrea numai victime
și evoluția -- cadavre.

La iarnă ce va fi nu știm,
suntem o lume fără nume,
tot mai Decembrie e-n lume
și oameni nu ne mai numim.

E răul îmbrăcat în zale
și este greu să-i vii de hac,
căci are arme de atac
cu toate formele legale.

Ca un bărbat, ca o femeie
ce stă să cadă morții pradă,
Istoria e-o Iliadă
Umanitatea -- Odisee.

Libertatea Răului
și sclavia Binelui
duc în fundul hăului
din Infernul Sinelui.
............................................