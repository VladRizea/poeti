E  universul construit
După  o  magică  formulă,
Dar  în  Perfectul  Monolit
Este  bolnavă  o  celulă.

Metamorfoze  scot  scântei,
În  evoluție-i  amiază,
Planeta  e-n  Mileniul Trei      
Dar  încă,  încă,  nu  e  trează.

La  Ora  de  Istorie
Abia  suntem  în  Clasa-a Treia,  
Dar  Clasa-a  Patra  n-are Cheia
De   ne-om   uita   memoria.

Un  Geniu  Cosmic Anonim
A  scăpărat  în  bezna țărnii
Lumina  gingașă  a  cărnii,
Iar  noi  s-o  stingem  ne  silim.
............................   
Pe  vremi  cad  brume  și îngheț
Și  iarnă  peste  Omenire  --
Disprețul  pentru  ce-i  de  preț
Și  ura  față  de  Iubire.

Nu  mai  avem  grădini  în  gând
Prin  sufletu-n  ruină,  greieri
Și  candelabrele  din  creieri
Își  sting  luminile  pe  rând.

Și  nu  putem  atinge  ținte
Fiindcă  tragem în  răspăr
Cu  gloanțe  oarbe  de  cuvinte
Și  pulberi  de  Neadevăr.

Acopăr  viciul  strămoșesc         
Cu-un  viciu  nou  ce  mă  cuprinde,
Dar  Conștiința  mea  mă  vinde
Căci  e  Spion  Dumnezeiesc.  

Secătuită  de  puteri
Ni-e  inima.  Ne  mai  răspunde
Ecou  de  unde  de  Niciunde
Și  adieri  din  Nicăieri.

Se-înăbușă  Creația,
Căci  Spiritul  nu  mai  răzbate
Prin  fumul  de  la  arderea
Acestei  lumi  înfumurate.

Balanță-între  nuclei  și  sori,
Între  extremele  depline,
Pe-arena  lumii  în  ruine
Cadavre  de  gladiatori.

Sfârșitul  a-început  de  mult,
Prezentu-i  ca  un  cui sub  clește,
Acum  sfârșitul  se  sfârșește,
Iar  Viitorul  e  ocult.

Sălbăticie  pe  Pământ.
Sfidând  rigorile Divine
Avertismentul  din  Cuvânt
E-un  fulger doar  --  Trăsnetul  vine.
.....................................
Prima  Greșeală  Nu  Ne  Iartă.
Ne-așteaptă  Marele  Amurg.
Prin  vena  omenirii,  spartă,
Simți  Idealuri  cum  se  scurg:

Cu  Trăsnet,  Marele  Chirurg
Va  curăța  Celula  Moartă.

Perfecțiunea   care  plânge
La  locul  ei  va  reveni,
Doar  după  ce  ne  vom  plăti
Greșelile  cu  preț  de  sânge !