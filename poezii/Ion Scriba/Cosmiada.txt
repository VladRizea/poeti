-fragment-

Înaintând   în   veșnicie
către   celula   din   atom,
aicea,   pe   planeta   vie,
materia   devine   Om.

Văd   clipa   lui   ca   o   secantă
urcând   pieptiș   către-un   Olimp
și   coborând,   târâș   o   pantă,
de   dincoa,   dincolo   de   timp.

Văd   tenebroasele   vâltori
dintre   ciocnirea   a   doi   sori:
celulele   bărbat - femeie   
în   fuziunea   nucleară
din   care-apare   o   A   TREIA
Particulă   Elementară.

De   la   ”Adam”   și   de   la  ”Eva”,
noi   toți,   nepoți   și   strănepoți,
din   Unu   toți   ne   tragem   seva
Același   Unu   e   în   toți.

Vin   alte   semnături   de   nume,
alt   semănat,   alt   seceriș,
alt   treierat,   alt   măciniș
și   altă   cernere   de   lume.

În   garnituri   tot   mai   compacte
din   toate   cele   patru   zări
sporesc   arhivele   cu   acte
de   naștere   și-înmormântări.

Le-aduc   norocul   sau   năpasta?
din   propriul   sorții   lor   vagon
coboară   toți   la   halta   asta
să   ia   bilet   de   avion.

Noi   generații   cad   pe   gheață,
orbește,   fără   căpătâi,
de   parcă   în   această  viață
ar   fi   mereu   în   clasa-întâi
și   ca   mahmurii  dimineața
între   oceane   și   deșert
alunecă   pe   suprafața
acestui   aisberg   incert.

Ce   cosmic   fatalism   îi   mână
pe-acești   lunateci   emigranți,
pe-acești   infanteriști   flotanți
cu   un   bagaj   mucos   de   mână,
în   buzunar   cu   trei   talanți
și   hrană   rece   pentru-o   lună,
împinși   fără   de   voia   lor
ca   turmele   spre   abator
către   cuțit,   către   topor?!

Căci   intră   fără   de   habar,
purtându-și   crucile   pe   umăr,
isuși   hristoși   fără   de   număr
într-al   Istoriei   Calvar.

Ca   niște   palide   mascote,
cu   trupuri   cartilaginoase,
se   furișează   de   prin   grote
purtând   nădejdi   misterioase.

Și  din   speranțe   năruite
întru   speranța   de   mai   bine,
aceste   umbre   răstignite
pe   propriile   lor   lumine
ce   sângeră   neputincioase
sub   idealuri   asimptote,
parcă-s   Hristoși,   parcă-s  Hristoase,
pe   o   planetă   de   Golgote.

Ca   gemă   printre   alte   geme
între   carbon   și   diamant
aud   cum   sufletul   meu   geme
între   vecie  și   neant.

Sunt   geamătul   efemeridei
sub   presiuni   de   infinit
din   monolitul   piramidei
în   care   sunt   de   viu   zidit.

Sub   avalanșe   de   zigzaguri,
eredități   și   sorți   rebele,
planeta   e   un   ghem   de   veacuri
amestecate   între   ele.

Și   Cineva   trage   de-un   fir
ce   leagă   tot   ca   un   blestem
și-l   înfășoară   pe-un   alt   ghem
în   alt   sistem   de   întocmiri.

Și   mintea   nu-ți   mai   e   stăpână,
și   vezi   că   ai   clădit   pe   vânt,
și   simți   că   lucrurile   sânt
conduse   de   o   altă   mână.

Și   toate   dintr-odată,   parcă,
au   început   să   meargă   rău
și   se   precipită   în   hău
încărcătură,   om   și   barcă.

Robi   pe-a   instinctelor   moșie,
neposesori,   dar   posesivi,
perpetuăm   din   inerție
sămânța   noastră   de   Sisifi.

A  noastră-i   numai   liturghia
și   un   pomelnic   nesfârșit,
Sisif,   Ion,   Sisif,   Maria
și   neamul   lor   cel   chinuit.

Și   Universul   pare   nins
cu   lumânări   în   pâlpâire
cu   candele   care   s-au   stins
și   cu   făclii   în   pregătire.

Răpusă   de   leucemii,
globula  Soarelui   se   strânge,
Pământul   are   insomnii
și   atmosfera   scuipă   sânge.

Aspră   meteorologie
cu   nori   galactici,   ploi   de   sfere
pe-un   astru   cât   o   gămălie
pe   care   valuri   de   durere
de   suflete   și   carne   vie
se   scurg   în   Marea   de   Tăcere

Spulberându-se-n   nemărginire
cum   se   risipește   un   ecou,
dincolo   de   bine   și   de   rău,
dincolo   de   ură   și   iubire.
..........................................................