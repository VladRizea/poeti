Bastarzi   de   îngeri   cu   paiațe   
Dotați   cu   aripi   și   cu   brațe,
Nu   știm   dacă   venim   din   monștri
Sau   dacă   tată   ni-e   vreun   zeu
Dar   nu   suntem   deloc   ai   noștri  --
Eu   nu   mă   simt   deloc   al   meu.

Gonim   lunateci   beduini
Din   depărtări   spre   depărtări  
Împrejurimi   și-împrejurări
Pribegi   și   singuri   și   străini.

Simt   că   O   Mână   mă   conduce,
Picioru-mi   scapătă   sub   șea
Și   mâna   care   face   cruce
E   parcă   mâna   altcuiva.

Stejarul   visului   ce   crește
O   cruce   parcă   e   deja...
Sunt   trunchi   de   lemn,   căci   simt   așa
O   mână   care   mă   cioplește.

Toți   orbii   vor   un   telescop.
Muțenia   uimirii,  țipă,
Mi-e   mersul   zbor   într-o   aripă
Și   zborul   mi-e   un   mers   de   șchiop.

În   Infinit,   efemeridă
Țintind   un   imposibil   țel  --
Sunt   o   particulă   fluidă
Curgând   prin   tuburi   de   oțel.    

Stăm   între   straniu   și   bizar
Și   toate   tind   să   se   complice
Căci   Casa   Noastră-i   pe-o   elice
Într-un   ciclon   interstelar.

Ne   poticmin   alăturea
Pe-un   drum   ce   nu   știm   unde   duce
Și   stăm   pe   zile   ca   pe-o   cruce.
Sunt   crucea   ta,   ești   crucea   mea.

În   Absolutul   auster
Suntem   rătăcitoare  spectre,
Înconjurați    de   ziduri   negre
Și   dune   până   peste   cer.

Pământul   spintecă   abisul
Și   visul   spintecă   în   noi,
Iar   noi   privim   cu   ochii   goi
Destinul,   ca   pe-o   cruce,   scrisul.

Prinse-între   Rău   și   tot   mai   rău
Se-încrucișează-n   beznă   astre
Și   cruci   fac   drumurile   noastre
Și   cruce,   drumul   meu   cu-al   tău.

Pământul   are   mii   de   mile,
Dar   Cerul   N-are   Nici   O   Milă 
Și   dimineața  urcă-n   silă
Pe   crucea   fiecărei   zile.

Și  totul  crește  și  descrește
În  jurul  nostru,  ne-încetat.  

Mă  zbat  în  spațiu  ca  un  pește
Zvârlit   de   valuri   pe   uscat  --
Iar Universul se rotește
Neiertător, ne-nduplecat!