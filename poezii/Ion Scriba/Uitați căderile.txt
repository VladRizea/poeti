Uitați căderile, prieteni,
E tinerește să mai cazi!
Pe munți, când e furtună-n cetini
Și brazii cad, cât sânt de brazi.

Visa aripa tinereții
S-atingă piscul ideal,
Dar lecția de zbor a vieții
S-a prefăcut în salt mortal.

Am vrut să fiu stăpân pe cer
Dar sub voltajul din Mister
M-am prăbușit ca Lucifer.

Dar ca supremă mângâiere
A Paradisului Pierdut,
Azi sunt mai viu cu o durere
Și mai înalt cu un sărut.