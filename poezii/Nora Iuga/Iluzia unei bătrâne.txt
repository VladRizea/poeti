ce înseamnă pentru tine
ora unsprezece noaptea pe malul mării
când luna are un halou suspect
ca gluga trasă strâmb
pe capul ras
și numeri cum se-aprinde
și se stinge farul
intimidând iluzia unei bătrâne
cum în cazărmi soldații
povestesc de slujnice
cu largi cămăși de pânză
sunt animale care plâng
sunt pietre care se trezesc
într-o alarmă nouă
sunt semne totdeauna
ca încheieturile vinete
ale unor mâini îmblânzite
e țipătul gândului unde norii sfârșesc
aleargă un băiat pe plajă
și-n urma lui înceata
înaintare a moluștei.