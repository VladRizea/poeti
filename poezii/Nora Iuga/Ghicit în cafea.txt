milord
nu se mai poate concura
ceșcuța japoneză este spartă
și-n zațul ăsta negru de cafea
a apărut un câine rău la poartă

tu crezi că mușchetarii vor veni
cu trei florete mari la butonieră
să-ți spună că un nou poète maudit
s-a spânzurat aseară de-o jartieră

eroarea stă în movul cardinal
în care lorelei s-a deghizat
când un pescar bețiv dormea-n canal
visându-se un tigru eufrat

ești osândit mmilord
să îți cultivi
în fiecare zi mușcata roză
în raiuri caste printre șerpi naivi
cu talpa-ți netezești apoteoză

mai mult ce rege și-ar putea visa
când în triunghi s-a-ntunecat fereastra
milord
nu se mai poate concura
dă-ți haina jos pune-o-n cuier și basta