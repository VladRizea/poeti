Dar cine eşti, tu vraja mea, şi cine
mi te-a trimis, târziu, pe fâlfâitul
viclean al toamnei, mie, jinduitul
de liniştiri şi de bucurii senine?

Mă zbat şi gem, mă cain către tine
ca Heracles, ca Nessus otrăvitul,
Ca Marsias, de-Apollo jupuitul,
şi disperării chinul meu vecin e.

De m-ai tăia felie cu felie
şi m-ai strivi cu-a roţii muşcătură
la fiecare os şi-ncheietură,

durerea mai adâncă şi mai vie
tot n-ai trezi în sufletu-mi, pierzării
de-acum menit, ca jarul aşteptării.