Tristeţi adânci de iarmaroace, 
De hăli cu cuşti şi panoramă, 
Tristeţi de şubrede barace
Cu-ntortocheate diagrame ;

Tristeţi de birturi, cafenele, 
De zgomot infernal de cleşte, 
De-un vânzător de floricele
Şi-un papagal care ghiceşte ;

Tristeţi de după-amiezi cu soare
Cu moleşita lor căldură, 
Cu cerşetori fără picioare
Ce cântă dureros din gură ;

Tristeţi de bărci ce balansează
Caricaturi de-avânt schilod, 
Şi de maimuţi ce imitează
Şi râd urâte la norod ;

Tristeţi haine şi adânci
De-acvile cu lanţuri la picioare, 
Visând seninătăti de stânci
La uşa cuştilor murdare ;

Tristeţi bolnave de flaşnete
Cu valsuri vechi şi anodine, 
Tristeţi şi moaşte de regrete
Ce veac  v-a îngropat în mine ?.