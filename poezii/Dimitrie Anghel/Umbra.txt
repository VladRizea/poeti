Ce stranii lucruri dorm în suflet şi cum nu uită el nimică 
Din câte le închizi într-insul ca într-o urnă funerară; 
E iarnă azi şi, fără voie, eu văd o zi de primăvară; 
Şi mă simt iarăşi lângă tine, pierduta, dulcea mea amică… 

În casa toată urcă pacea unei vieţi întemeiate. 
Şi la un ceas, un ram apare pe zidul alb, deasupra noastră, 
Şi nu-i un ram cu adevărul, ci numai umbra lui albastră, 
Pe care-o mână nevăzută îl leagănă-n mişcări ritmate. 

Şi-acuma preajma-ncepe-un cântec, şi-ncet pe ramură-nclinată 
Vâslind cu aripile-n cruce, se lasă două păsărele, 
Şi nu ştiu gura lor de umbră ce-au pus atuncea dragei mele, 
Dar ştiu că clipa asta dulce n-am mai uitat-o niciodată… 

La depărtări şi pretutindeni, se face iarăşi primăvară 
Şi dulcea fantasmagorie a umbrelor ce-au fost se-aşază 
Pe zidul alb, ca şi atuncea, în liniştitul ceas de-amiază 
În care ne-am iubit o clipă sub ramura imaginară.