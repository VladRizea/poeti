Am o oglindă şi mă joc
Cu razele ce le răsfrîng,
Mutîndu-le din loc în loc,
Le risipesc şi iar le strîng.

Le-adun cu drag ca un avar,
Şi-ades în sufletele voastre
Cînd e mai noapte, ca un far
Mi-arunc luminile albastre.

Vă-ntind o punte de scăpare
Deasupra negrelor genuni,
Şi raza mea strălucitoare
E făcătoare de minuni.

Mi-o plimb pe-atîtea feţe pale,
Cînd cu oglinda mea mă joc —
Dar cînd îmi stă ceva în cale,
Oglinda mea e-un ochi de foc.

Mi-adun puterile solare
Şi fulgerînd, după un semn,
Ca Arhimed, în depărtare,
Aprind escadrele de lemn!...