Mereu aud prin somn prelungi somaţii
Şi cresc biruitoare cucuriguri...
Ai spune un norod cuprins de friguri:
Trezit în zorii unei proclamaţii...

Cu somnul luptă ochii mei nesiguri:
Sunt în Stambul ori am halucinaţii?...
Văd valurile unei brave naţii
Escaladând ale robiei diguri...

Tot mai strident s-aud cântând cocoşii...
Mă scol…Pe cer o semilună pală
Şi în ogradă numai fesuri roşii...

S-au ridicat găinile rebele:
Hai dă-le-o constituţie liberală
Şi tu, Abdul Hamid al curţii mele!