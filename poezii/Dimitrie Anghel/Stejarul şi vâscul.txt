Unui critic


Pusese ani de zile să crească nalt stejarul...
Rotundă umbră scrie acum sub el umbrarul,
Dar dânsul singur ştie în lumea lui umilă,
Ca un poet ce-adună visând filă cu filă,
Comoara lui de visuri, cât timp a fost să-ndure
Mâhnitul întuneric ce doarme în pădure
Păn' să-şi înalţe fruntea, şi-n nopţile cu lună,
Să-şi potrivească-n creştet frumoasa lui cunună.

El singur şi-aminteşte acum duios şi cântă,
Căci azi se simte tare, şi nu-l mai înspăimântă,
Cumplitele furtune ce-odat' îl cercetară,
Senin îşi pleacă fruntea sub arşiţa de vară,
Lung răbdător stă-n faţa suflărilor de ghiaţă,
Căci îndărăt se simte bogat de-o-ntreagă viaţă
De visuri şi revolte, de lacrimi şi-augurii,
Cu care să trezească tăcerile pădurii.

Duios îşi aminteşte, şi crengile lui toate,
Asemeni unei harpe cu strune fermecate:
Cu viers de păsărele, cu lacrime de ploaie,
Cu taina ce şi-o spune mereu foaie cu foaie.
La cele patru vânturi ce plâng din boltă-n boltă
Sonor pornesc să cìnte, când imnuri de revoltă,
Când cântece de lume, iar codrul cu mirare
Se pleacă şi ascultă cereasca lui cântare.

Dar într-o zi de-odată, de sus din nalt de ramuri,
Un pripăşit pe lume, un vâsc, un fără neamuri,
Trăind din însăşi viaţa vieţii lui, cu ură
A prins să-l dojenească. — "Ah, cum se mai îndură
Să-l mai asculte lumea!... Ascultă-mă mai bine:
Să nu mai cânţi de-acuma făr' să mă-ntrebi pe mine
De vreai în cartea vremei să ai şi tu un nume...
Norocul tău, sermane, că sunt şi eu pe lume."

Uimit a stat stejarul, şi-apoi prins ca de-un zbucium,
S-a scuturat cu scârbă, şi-n urmă ca un bucium
A prins prelung să geamă, să plângă şi să-ngâne:
— "De cer să mă apropii tu m-ai lăsat, stăpâne,
Şi glas ca să te laud mi-ai dat, dar dacă toate
Mi le-ai fost dat cu preţul să port un vâsc în spate,
Trimite-ţi, atunci, Doamne, asupra mea furtuna,
Căci eu nu mai sunt vrednic să-ţi port de-acum cununa!"