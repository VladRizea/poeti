Întârziat-aţi voi vreodată-n Capitală
În zori de zi, când vin măturătorii?
Ei nu-s poeţi – şi, pentru dânşii, zorii
Nu prevestesc lumina triumfală.

Ca nişte critici îngâmfaţi, pe uliţi
Cu gesturi largi aruncă nori de praf în soare...
Dar el, senin sporeşte în splendoare
Ţintind în ei cu aurite suliţi!

În faţa lui, orbiţi, se dau în lături
Şi-apoi, gonind, ca-ntr-un sabat murdar
În norii ridicaţi de ei dispar
Ca-ntr-un Walpurgisnacht, călări pe mături...

Notă:
Scrisă în colaborare cu Ştefan Octavian Iosif