Cântai un cântec straniu din țările de Nord, 
O melodie blândă și limpede ca gheața;
Și eu visam pe gânduri ce dulce-ar fi fost viața
Să am cu tine-o casă pe-o margine de fiord.

Ca marmura curată, de sus și până jos,
Să fie albă toată și-n ape să se vadă
Stând misterioasă sub gluga de zăpadă, 
Cum stă pe-un vârf de stâncă, un cuib de albatros.

S-o-mprejmuie tăcerea eternă de la poli, 
Să pară-ncremenite de veacuri toate cele
Sub mantii somptuoase de albe catifele
Și noi să fim ai vieții cei de pe urmă soli.

Să dea ocol cu spaima, corăbiile mari
Și-n locul lor, solemne, pe calmul apei noastre, 
Ghețarii să-și porneasca escadrele albastre, 
Plutind fără de steaguri și fără marinari.

Așa visam, dar toate cu ultimul acord
Au reintrat în noapte, dar nu ți-am spus nimica
Și-am sărutat cucernic mânuța asta mică
Ce-a năruit o casă pe-o margine de fiord.