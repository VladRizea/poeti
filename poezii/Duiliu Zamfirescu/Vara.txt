Cu firea ei cea arzătoare
Sosit-a vara înapoi.
Toţi pomii sunt în sărbătoare, 
În tei stă floare lângă floare...
E dulce vara pe la noi!
Când dimineaţa se iveşte
Din al văzduhurilor fund, 
Tot câmpul parcă-ntinereşte
Iar, deşteptată de pe prund, 
Cireada satului porneşte...
În urma ei un roi de grauri, 
Ca niste valuri cenuşii, 
S-amestecă prin bălării,
S-aşază-n coarne pe la tauri, 
Fac fel de fel de nebunii.
Până ce-n zarea departată
Spre lacul trist se pun pe drum.
Şi cum se duc, - acum ş-acum
Se mai zăresc încă o dată, 
Ca rămăşiţa unui fum.