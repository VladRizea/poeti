Eu, Ziraxis, mai mare peste anarți, 
Am luptat șașe ani cu romanii. Aveam lîngă noi
Munții. Ei, Roma, legiunile de fier, berbecii, 
Catapultele, dar mai presus, neteama
De moarte și o voință de a învinge, grozavă. 

Am luptat bine cu toții, dar ne-au bătut. 
M-au prins: un am am stat sclav, am fugit! 
Am colindat lumea, și m-am întors. 
Jumătate din neamul meu pierise, 
Alții se ascunseră în munți. M-am înfățișat
Marelui guvernator, și el mi-a îngăduit
Să mă întorc cu oamenii mei în străvechiul
Pămînt de la Arcodabara. Mi-au dat 
Înscris o tabelă; Eu mă grăbeam să plec;
Nu-i puteam suferi pe acești îngîmfați;
Strălucirea lor mă orbea;
Vroiam să mă știu între-ai noștri. 
M-a poftit la despărțire Scaurianus*, să vin
Cu ai mei la inaugurarea cetății lor din munți, 
Lîngă Sarmizegetusa noastră, și nu m-am dus.