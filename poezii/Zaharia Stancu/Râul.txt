Râul curge la picioarele mele,
Râul curge peste picioarele mele.
Peşti de argint scot capul din apă şi-mi spun:
„Aruncă undiţa să ne prindem în ea,
Aruncă repede undiţa”.
Peşti de aur scot capul din apă şi-mi spun:
„Aruncă undiţa să ne prindem în ea.
Aruncă repede undiţa”.
Mă uit la ei, zâmbesc şi grăiesc:
„Nu vreau să vă prind în undiţa mea,
N-am ce face cu voi, n-am ce face.
Aştept să cadă sara, aştept
Să răsară luna, să cadă în râu,
Să cadă în râu şi-n undiţa mea. ”
Peştii de argint se uită la mine şi râd,
Peştii de aur se uită la mine şi râd.
„Luna e uscată şi aspră”, îmi spun,
„Uscată şi aspră... ”