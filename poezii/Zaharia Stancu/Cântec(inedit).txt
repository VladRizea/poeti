Vino — îmi spuse pădurea —
Dar lasă-ți acasă securea.
Vino, cu urșii să-ncerci
Să culegi bureți și ciuperci.

Vino — îmi spuse pădurea —
Dar lasă-ți acasă securea.
Vino și-ncearcă să prinzi
Printre ramuri ceru-n oglinzi.

Vino — îmi spuse pădurea —
Dar lasă-ți acasă securea.
Făt-Frumos te-așteaptă și zânele
Cu păr de aur, stăpânele.

Plecai vrăjit. Și mersei, mersei,
La marginea pădurii ajunsei.
Fluierând intrai în pădure
Fără arc și fără secure.

Cerul și-ascunse soarele,
Ghimpii-mi sângerară picioarele,
Urșii mormăiau în bârloage,
Buturugile, toate, oloage.

Fuseseră zânele. Murise Făt-Frumos.
Dar în luminiș, trist și păros,
Marele Pan cânta din nai —
În pădurea de vis, în pădurea de rai.

————————————————————-
sursa:@versurisubfloridetei