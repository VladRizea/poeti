Ce melodii, ce lină strună
În vocea ta prelung răsună?
Ce moștenire-ngemănată
Și-a logodit în ea, ușoară,
Cu-n cântec minunat de fată
Și-un hang măiestru de vioară?
Ce amintiri, din care rai,
Vibrează-n pătimașu-ți grai?
O, câte așteptări muriră,
În piepturi arse de văpăi
Și câte stele străluciră
Ca să răsară ochii tăi!
Cât vis și cât privit alene,
În năzuinți și-n viitor,
Ca să-nflorească-aceste gene,
Pe marginile tainei lor!
Iar vieții, care te-a menit,
Făptură vrând să ți-o-ntemeie,
O, cât amor i-a trebuit
Și câte sărutări cerești,
Ca din femeie în femeie
S-ajungi frumoasă precum ești!