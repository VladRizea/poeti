Apune tinereţea, începe iarna-n păr, 
Tot mai departe-i cerul făgăduit de viaţă, 
Trec zile de cenuşă, trec ore reci de ceaţă
Şi gândul bea otravă crezând că-i adevăr.

Ca un linţoliu vine o nouă dimineată, 
Nu pune visul îngeri în florile de măr, 
Râd apele luându-mi nădejdea în răspăr
Gălbuie, coaja vremii îmi degeră pe faţă…

Cu lumânarea stinsă a beznelor în mână
Curând eu mă voi duce spre schitul de ţărână, 
Dar tu, tu sfinte suflet, unde-ai să mergi? Mă tem…

Ştiind că trist şi singur şi dincolo tot suferi
In loc să lunec paşnic în buruieni sau nuferi, 
De grija ta în groapă va trebui să gem.