Târzii ni-s toate, prea târzii,
Târziu începem și sfârșim,
Târziu visăm, târziu iubim,
Târziu de noi ne amintim,
Târzii ni-s toate, prea târzii.

Nu știm nimic, nimic nu știm.
Zadarnic scotocim în cărți,
Destinul ni-i prin alte părți,
Nu-i spus de grai, nu-i spus pe hărți,
Nu știm nimic, nimic nu știm.

Deșert ni-i sufletul, deșert,
Pământu-i sterp și cerul gol,
Dau corbii peste noi ocol,
Trimite lutul sol cu sol,
Deșert ni-i sufletul, deșert.