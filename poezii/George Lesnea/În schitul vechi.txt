În schitul vechi e noaptea-n toi,
Închis e ruginitul ivăr.
Îl străjuiesc arhangheli doi,
Cu scut, cu suliţi şi cu chivăr.

A-ncremenit seninul zbor
De repezi clipe viitoare.
Lipiţi de zidurile lor,
Dorm sfinţii vesteji, în picioare.

Nu se aude niciun pas,
Nicio foşnire nu cutează.
Trudită, pe iconostas
Doar Maica Domnului veghează.

Pe braţe cu cerescul Domn,
Toropitorul ceas o-nvinge.
Fiindcă-i târziu şi-i este somn,
Ea suflă-n candelă şi-o stinge.

Din volumul Pomul Vieţii