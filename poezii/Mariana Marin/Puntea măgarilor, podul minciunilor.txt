Puntea măgarilor, podul minciunilor

în fiecare zi părăseşti oraşul
şi astfel mai adaugi şi tu ceva
necesităţii care – afli –
stă la baza bunului simţ.
Cu fiecare zi devii o fiinţă tot mai complexă.
Descoperi bunăoară cum ţi se grefează
noul organ numit minciună progresivă,
cum este căutat în trecutul tău
locul dubios în care se va dezvolta,
locul în care va fi silit să înflorească!
Şi astfel,
cu fiecare zi mai adaugi şi tu ceva 
putreziciunii progresive
în care se lăfăie un urlet îngheţat.
El – afli –
stă de acum încolo la baza
oricăror simţuri.

Ce ne mai lipseşte, prieteni, ca să fim fericiţi?