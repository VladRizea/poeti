Iată-mă la 1988 desfăcând o conservă 
de carne de vită
de pe vremea proletcultismului.
Privesc înăuntru:
ceva roz spre cenuşiu stă la pândă.
încep să visez: ce fel de vită 
o fi fost şi a cui?
Cine a tăiat-o?
Numele celui care a ferecat-o în cutie
unde e?
Ce gânduri aveau oamenii aceia
care puteau avea şi studii superioare?
Studii superioare am şi eu.

Şi uite aşa ne plângem
unii pe umărul celuilalt.