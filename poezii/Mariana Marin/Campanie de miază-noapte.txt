Acum, când grădina de trandafir este închisă în mine
ca într-o cămașă de forță și îmi picură pe limbă un suflet prea mare și toxic; când vreau cu adevărat să înțeleg (fie și umblând în patru labe în jurul
cunoștințelor mele pozitive)
și când deasupra spitalului latră un singur câine iar creierul meu moale îl ascultă tandru și calm (tandru și calm)
poate voi avea curajul să mărturisesc:
"Să aduci pe lume o religie plesnind de sănătate și să o dai celor mai singuri în viață decât în moarte. 
Vărsare de sânge și pustiu să fie doar pentru tine
și ai tăi. în urma carelor de luptă vei vedea atunci visătoare
litere de foc. 
Acolo, animal tânăr, ți-e dat să trăiești și să mori."