Poate că asta e clipa şi ora
când toate celulele vechi au murit, 
(o dată la şapte ani, cum se pare)
şi cele noi sunt în stare de prunc şi de mugure, 
şi fac primii paşi cu mine-n lumina castanilor.
E atât de uşoară după-amiaza de iunie, 
din petice trandafirii şi brumate, 
din cer şi asfalt cum e moarul, 
sub tuneluri de frunze însorite şi ude.
Cu ce-am meritat, cu ce-am plătit ora de graţie?
Poate cu anii trăiţi între molii de slove şi gânduri, 
poate cu umbra spânzurătorilor, 
poate cu nuanţa de scrum a surâsului meu, 
dar cum se poate plăti acest roz neatins, vegetal, 
în ora flamingo, în buna vestire-a castanilor?