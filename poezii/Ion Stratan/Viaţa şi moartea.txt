S-a înecat Budha cu un
bob de orez - spun bătrânii.
Binecuvântat fie Budha
binecuvântat bobul, binecuvântaţi
bătrânii.
Binecuvântate cuvintele care
ne dau voie să vorbim despre
moarte. Atâţia prieteni am acolo,
încât nu ştiu dacă sunt
mort sau sunt viu.
Visez uneori că istoria se repetă
viaţa se repetă
vorbele se repetă
Alteori nu visez, ca un pumnal
sfâşiind o mătase mă trezesc
cu rouă pe piept.
Ca un cuţit, ca un pumnal
străluceşte gheaţa în inima
mea.
Am iubit, am urât
şi n-a fost destul.
Unde ne duci viaţă
Saturată de timp ?
Mă bucură copiii crescând
Mă întristează bătrânii murind.
Aici stau, între două anotimpuri
cu crucea pe piept şi hainele
Puse în rânduială.
Părul creşte, unghiile cresc
Dar n-am timp să observ asta.
Vinul trece, apele rămân
Dar n-am timp să observ asta.
Viaţa trece, numai moartea
rămâne. Dar n-am timp să
observ asta.