O să urcăm într-o seară pe acoperişul
De ciocolată

Să vedem dacă lumea e lungă sau
Lumea e lată.

Şi vom vedea cum lumea există
Pentru ciocolata cea neagră
Pentru copii şi pentru vecie
(Cum a rămas ea întreagă)

Cum s-a sfârşit sclavagismul
Pentru ciocolata cu lapte
Şi cum a-nceput Evul Mediu
Împărţind după fapte

Ciocolata-amăruie ereticilor
şi ciocolata cu alune
Pentru cel ce-nţelegea noroadele
Şi facea fapte bune

Cum a-nceput lupta de clasă
Pentru ciocolata cu cremă
Şi cum erau plătiţi în tablete
Cei ce-aveau loc în schemă

Cum s-a făcut zidul cel mare
Din ciocolată chineză
Şi cum gustul de stat al istoriei
A pus-o în paranteză

Cum s-au dat edicte şi bule
Cu notaţii în spe
Pentru iubitorii de marţipanuri
Şi de genul Nestle

Cum s-a pornit lupta cu sabia
Pentru Kohler şi Kandia

Cum au tras tunuri al Navarrone
Pentru un tub Toblerone

Şi cum am ajuns ciocolatii
În miezul de noapte
Povestind istorii atemporale
Sub stelele coapte