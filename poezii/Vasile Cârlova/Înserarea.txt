Pe când abia se vede a soarelui lumină
În vârful unui munte, pe fruntea unui nor,
Şi zefirul mai rece începe de suspină
Prin frunze, pe câmpie cevaşi mai tărişor ;

Pe-acea plăcută vreme în astă tristă vale,
De zgomot mai de lături, eu totdeauna viu,
Pe muchea cea mai naltă de mă aşăz cu jale,
Singurătăţii încă petrecere de ţiu.

Întorc a mea vedere în urmă, înainte,
În dreapta sau în stânga, când sus, când iarăşi jos,
Şi-oriunde priviri multe a desfăta fierbinte
Şi inimă şi suflet găsesc mai cu prisos.

Când o câmpie plină de iarbă mi s-arată,
Pe care osteneşte vederea alergând,
Şi-a căreia văzută de flori împestriţată
Se-ntunecă cu noaptea pe caru-i-naintând,

Când o dumbravă deasă, cu frunte prea măreaţă
Încorunează câmpul, s-arate mai frumos
Şi nencetat din sânu-i răvarsă cu dulceaţă
Pe-ntinderea câmpiii un vânt mai răcoros.

Pe de o parte iarăşi o gârlă şărpuieşte,
Întocmai ca o pânză se vede albă-n jos
Şi ni se pare încă în vânt că fâlfâieşte,
Mişcându-se de pietre talazul albicios.

Cu ce plăcere încă s-aude de departe
Un glas de păstoriţe, un fluier de păstor,
Ce după câmp cu turma se-ntoarce la o parte
Şi lasă, când se culcă, pe câine păzitor.

Dar icea, mai aproape, s-aude o murmură ;
De râu să fie oare, ce curge nevăzut ?
Pe lângă el când trece păstorul, nu se-ndură
De-un pas să-şi depărteze auzul un minut.

Cât colo filomila, de multă-ntristăciune,
Ascunsă în stuf cântă cu glas pătrunzător
Ce prin Eho se duce şi altora le spune
Că pieptul de-unde iese hrăneşte mare dor.

De lături şi zefirul ascultă cu plăcere
Şi printre frunzi se plimbă ca umbra de uşor ;
El numai câteodată rugându-se îi cere
Ca cântecul să ţie ceva mai multişor.

Pe-acea singurătate ce ochiul sus priveşte
Când razile de soare natura stăpânesc,
Îndată ce şi umbra de noapte se iveşte
Grămăzile de stele încep de strălucesc.

Încet-încet şi luna, vremelnică stăpână,
Se urcă pe orizont câmpiile albind,
Şi plină de plăcere, cu-o frunte mai blajină,
Îşi caută de cale adesea mulţumind.

Acum şi somnul vine uşor, de odihneşte
În braţurile sale p-oricare muritor ;
Fiinţa milostivă de sus îi porunceşte
Pământului să fie în veci mângâitor.

De multă nemişcare ce face peste toate,
Vederea împrejuru-i se-ntoarce cu fiori,
Pământul în somn dulce un geamăt parcă scoate
Şi cerul nu s-arată acum mai cu răcori.

Dar ăstui suflet jalnic, lipsit de mângâiere,
Odihnă, mulţumire nu-i pot găsi de loc ;
Oriunde veselia din inimă îmi piere,
Şi de aceea umblă fugar din loc în loc.

Ce caută nu ştie, dar simte că lipseşte
Fiinţa care poate să-l facă fericit,
Şi neputând găsi-o, în vreme ce-o doreşte,
În negura mâhnirii mai mult s-a rătăcit ;

Întocmai ca o luntre ce slobodă pe mare
Nu poate de furtune a mai găsi pământ ;
Ce n-are nici nădejde, că poate d-întâmplare,
Cu vremea s-o arunce la margine vreun vânt.