Pe coastă. Marea fulgeră-n crepuscul.
O barcă taie valurile calm,
Trandafiriu, din ape, crește psalm - 
Și fiecine-și țese vis minuscul.

Ca pești de aur, valurile ard;
Și-i vînt salin; se scutură castanii.
Pe chei, o babă lin își zvîntă anii,
Cu ochii-n gol fixați spre bulevard.

Se prăfuie văzduhu-n diamant -
Pe cer, Selene-și tremură o lampă -
Subit, o mînă-a prins să miște-o cleampă,
O ușă s-a deschis înspre neant.

Pe apă în trei luntri ca trei spectre,
Cu plasa grea năierii pescuiesc -
Și-n noaptea albă umbrele își cresc
Ca trei subțiri și tainice Electre.