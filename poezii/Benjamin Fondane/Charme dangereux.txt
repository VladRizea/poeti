Ah, cărţile cu pagini înflorite 
De palide şi stranii acuarele, 
Cu panglici delicioase, şerpuite, 
Pe foile-nnegrite şi rebele. 
Ah, cărţile ce-n inimă-ţi pătrund 
Cu nostalgia zărilor fugare, 
Cu nostalgia zărilor ce-ascund 
Tulburătoare ţărmuri solitare.

Departe — şters — în zările din Sud 
În Neapole ori poate în Firentze; 
O verandă cu flori, — un Phoebus nud 
Şi pomii ce se-nclin cu reverenţe. 
Un cer de-azur bronzat, un aur fin, 
Pudrând prin largi boschete portocalii 
Şi marea care râde în senin, 
Pe coastele romanticei Italii.

Ah, viaţa nouă, plină de tumult, 
Cu palpitări continue de seve. 
Ah, viaţa care-mi pare c-o ascult, 
Deşi-nţeleg şi ştiu că nu-i aeve; 
Ah, viaţa însorită ce-o trăim 
Pe cărţile nostalgice şi sfinte. 
Ce-nchid în ele — sombru ţintirim —
Iluziile-n foi — ca în morminte.