Dragostea care nu doare
n-are roadă, numai floare,
n-are lacrimi, ci-nșelare,
n-are viață, numai pare.

Dragostea care nu plînge
nu se-aprinde, ci se stînge,
nu se nalță, ci coboară,
nu învie, ci omoară!

Dragostea ce nu-i fierbinte
nu te crede, ci te minte,
nu e-n soare, ci e-n ceață,
nu-ncălzește, ci îngheață.

Dragostea ce nu-i curată
nu trezește, ci îmbată,
nu rămîne, ci trădează,
nu albește, ci-ntinează.

Numai Dragostea Divină
nu te arde, ci te-alină,
nu te lasă, ci te ține,
orice trece și-orice vine.

Numai dragostea frumoasă
legămîntul nu și-l lasă
și cununa nu-și desparte
nici în viață, nici în moarte!

________________________
Audio : https://youtu.be/L5sWHG76RGY
https://rumble.com/v1ejt4p-traian-dorz-dragostea-care-nu-doare.html