Cîte-am făcut Eu ție poporule străine!...
- Din ceruri coborît-am din milă pentru tine
poporule ateu,
și M-am făcut lumină la cei fără vedere,
toiag de sprijin celor ce nu aveau putere
și mîngîiere celor ce-s fără mîngîiere
poporul Meu.

Am dăruit viață la cei morți în păcate
la cei loviți de soartă le-am împărțit dreptate
cînd sufereau din greu,
am potolit durerea în inima străină
am alinat amarul la cel care suspină
la muți am dat vorbirea, la orbi am dat lumină
poporul Meu...

Cu ce-Mi plătești tu însă tot ce-am făcut Eu ție
popor robit de patimi, de hule și beție
străin de Dumnezeu?
Mă răstignesc cu ură cei vindecați de Mine
Îmi împletesc pe frunte cununi de mărăcine
Îmi dați venin cînd setea aștept să Mi se-aline
poporul Meu.

De douăzeci de veacuri la Golgota pe Cruce
Eu sînger și acuma cum sîngeram atunce
și Singur stau mereu
văzînd cum piere turma aceea pentru care
am suferit pe lume durerile amare
cum împietrirea voastră vă duce la pierzare
poporul Meu.

Popor fără lumină, poporule străine
străin de Jertfa-Mi Sfîntă și despărțit de Mine,
pe calea celui rău,
tu-Mi zici că Eu sînt astăzi în Cerul fericit
cînd sînt mereu acolo pe Crucea pătimirii
îndurerata Jertfă uitată a Iubirii
poporul Meu.

De ce-Mi ziceți voi oare că sînt în Cer, cînd iată
Eu tot așa gem încă pe Crucea-nsîngerată
purtînd păcatul greu,
purtînd mai grea povara păcatelor nespuse
și neascultarea voastră și ura care nu se
mai satură de sînge și relele aduse
poporul Meu...

La Mine ce puțină iubire astăzi suie
răspuns la harul Crucii ce picură din cuie
de mii de ani mereu,
căci pentru-atîția oameni ce mor pe veci în rele
zadarnice sînt Jertfa și lacrimile Mele,
veți suferi-o mai mare osîndă pentru ele
poporul Meu...

O vino azi la Mine poporule sărmane
cu-a tale multe lipsuri,
cu-a tale multe rane
ce sîngeră din greu
doresc să-ți iau povara, doresc să-ți dau lumină,
doresc s-ai părtășie cu slava Mea divină
- și nu-i o altă jertfă să umple-a voastră vină
poporul Meu...