Isuse, cîntecele mele
sînt psalmi duioși crescuți din plîns
și-s boabe de mărgean din funduri
de adîncimi de dor nestîns.

Ți le-am cules din noaptea jertfei
și din viața mea le-am rupt
ca să le-aduc la poala Crucii
Acelui pentru care lupt.

Cu dulcele izvor de lacrimi
ale iubirii le-am udat
cînd din condei și cînd din suflet
eu rînd pe rînd le-am revărsat.

Dar cu atîta drag Isuse
azi la picioare Ți le-așez
cînd Tu-mi ești singura Iubire
și Dor de care însetez.

O, împlinește-mi-le toate
și fă să lase-n cîți le-ai dus
lumina, dragostea și pacea
și mîntuirea Ta Isus.