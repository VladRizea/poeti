LOGODNA


Vrei tu să fii pămîntul meu
Cu semănături, cu vii, cu heleșteu,
Cu păduri, cu izvoare, cu jivini ?

Vacile ne vor aduce ugerii plini
Și vor mugi la poarta noastră
De salcîmi cu floare albastră.

Nevăstuicile se vor juca în oglindă
Cu purceii și cu rațele, grămadă.

Puii de borangic
Vor număra meiul cu bobul mic
Și vor fugări țînțarii.

În față prispei vor tremura arțarii
Pestriți și va cîntă cocoșul.

Vom aduce florile cu coșul.
Din nuiele de răchită
Vom face împreună zestre împletită.

Și din lînă oilor,
Culcușul pisoilor.

Vrei tu să fii grădina mea,
De iarbă - mare și de catifea ?

Tudor Arghezi - VERSURI - 1980