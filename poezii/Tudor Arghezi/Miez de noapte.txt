MIEZ DE NOAPTE


Întîlnite-n vîrful crucii,
Față-n față, steaua, luna,
Se privesc și, cîte una,
Stelele deșteaptă nucii.

Și pe-al cerului pieptar
Scapără frumoșii teferi
Sumedenii de luceferi,
Plini de voie și de har.

Din apus la răsărit
Toată iarbă de pe cer,
Mică-n bob cît un piper,
A-nflorit și-a tresărit.

Și pe cînd îmbatrîneşte
Lumea, jos, printre cotețe,
Într-o nouă tinerețe
Zilnic cerul nopții crește.


Tudor Arghezi -VERSURI - 1980