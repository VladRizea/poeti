În părul tău se-adună
Mirosul de gutuie, de nucă și alună.

Și știu un loc
Unde-a crescut, pesemne, busuioc.

Brațele albe când le dai pe spate
Se dezvelesc de fildeș din umere la coate.

Când mi te duc cuprinsă-ncet pe prund
Se zbate-n palmă șoldul tău rotund.

Miroase-a frunze de mușcată
La subsuara ta uscată.

Și uneori spinarea îți miroase
Amestecat: porumb și chiparoase.

Și ceafa are câte un
Gust de smirnă și tutun.