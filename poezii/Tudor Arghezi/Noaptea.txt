NOAPTEA


Ar fugi și n-are drum,
Dar se face fir de fum,
Se pitește să se țeasă,
În păduri cu frunza deasă.

De vecii, flăcăul soare
Umblă-n hău să se însoare
Și o caută prin lume,
Cu inel, să se cunune.

Doamne, ce fel de răbdare
Dragostea și asta are !
Zi de zi el o aleargă
Și o place că e neagră.

Dar s-o ia, cum și de unde ?
El se-arată, ea se-ascunde.
Hărăpoaica vrea să moară
Și frumoasă și fecioară.


Tudor Arghezi -VERSURI - 1980