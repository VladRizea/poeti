CREION


E-o burtă fiecare, îmbrăcată,
Și burta-ncepe de la beregată,
Subt altă burtă-ntre  urechi,
Osînză nouă pe slănini mai vechi.
A treia burtă și a patra burtă
Făptura lor mai lată decît scurtă
Se poartă în nădragii de la spate
Ca doi dăsagi de mare sănătate.
Sătui și grași între flămînzi,
Din ce în ce mai plini și mai rotunzi.
Cînd toată lumea-i pielea de pe oase
Lor li se fac și buzele mai groase
Și pleoapele și nasul, și ochii blegi agale,
Intră-n desenul altor animale,
Căci și surîsul pripășit pe gură
Nu se mai ține de figură
Și parcă rătăcește nevăzut
Pe zîmbetul mai strîns, de la șezut.

1947

Tudor Arghezi - VERSURI - 1980