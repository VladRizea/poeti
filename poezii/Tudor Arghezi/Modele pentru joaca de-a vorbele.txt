MODELE PENTRU JOACA DE-A VORBELE


1. OMUL ȘI VRABIA

Pe buturugă subt pom
Îmbucă pîine un om,
Și din pom un titirez
Cerea fărîme de miez.
Acum, după-nvătătură,
Vine și le ia din gură.

2. VRABIA LA SPĂLĂTORIE

Titirez ori vrabie
Vino pîn' la albie
Unde maica spală rufe.
Ar avea și el o scufă
Și ciorapii de clătit,
Care s-au cam terfelit.

3. CHIRIAȘUL DE PRIPAS

Vrăbioiule vecine,
Te rog să treci pe la mine.
Stai de-un an la noi pe casă
Și de chirie nu-ți pasă.
Mă tot ții într-o minciună
Și n-ai dat măcar arvună.

4. VRABIA N-ARE PARALE

Vrabia cum să plătească
La casă gospodărească ?
N-are ban în buzunar
Și nici buzunar măcar.
Toată lumea doar o știe
Că nu plătește chirie
Și stă-n pod pe datorie.

5. BIATA BABĂ

Dar nici maica nu-i bogată
Ca s-o ție fără plată.
Vrabia nu se gîndește
Că și baba se hrănește,
Ca să-i aducă în cioc,
Și ei, cîte-un glomotoc ?

6. N-ARE CĂ I-AR DA

Vrabia ar vrea, săraca,
Să îi dea lapte ca vaca,
Și frumos, curat și nou,
Ca găina, cîte-un ou.
Lapte ? Ia-l de unde nu-i.
Ouă ? Face mici, cu pui.

7. VÎNATURILE

Ea se pricepe să- mpuşte
Gărgăuni, omizi și muște,
Însă din așa vînat
Baba încă n-a mîncat.

8. VRABIA LA JUDECĂTORIE

Vezi că odată și-odată
O să iasă judecată.
Și-o să vie la proces
Vrabia cu titirez.
Și o să fie silită
Prin hotărîre citită,
După toate spusele,
Să-și ia catrafusele.

1937


-Tudor Arghezi - VERSURI - 1980