CREION


Printre castanii puși la rînd
Bolnavii cască meditînd
În vînăta lumină ștearsă,
De faclă și feștilă arsă.

Ei se mai sprijină de viață
Urziți în sita firului de ceață,
Și-i sorb încet, în moalele părete,
Văzduhurile sure, de burete.

Ce caută subt negură și frunză,
Ține să tacă-n lut și să se-ascunză.

Mi-a fost cîndva și mie dor
De lucrul sufletului lor.


-Tudor Arghezi - VERSURI - 1980