Sufletul tău e-un amazon
Ce-și pune pălării cu fulgi de struț,
Cizme de lac, mânușă, pantalon
Și-ncalecă pe-o cumpănă de puț.

Sufletul tău e-o mâță aurie
Ce se mândrește-n mers ca o panteră
Ca să vâneze șoareci de hârtie
Și zugrăviți, viței de dromaderă…

Sufletul tău e-un astru în exil
Și ca să dea o veșnică lumină
Are nevoie, zilnic, de fitil
Și de alcool, petroliu sau benzină.

Sufletul tău e un florinte
Ce sare prin copaci cu bucurie
Și vrând să caute nu-și aduce aminte
Cum își începe vechea melodie.

Sufletul tău e-un iepure rănit
Întors acasă noaptea din cărare
Se crede om și caută uimit
Lipsa cheilor din buzunare.

Sufletul tău e o madonă
Care lăptează rumen, plin, la țâțe
Un Christ strein de Biblia slavonă
Cu mâini de ghips, cu carne de tărâțe.

Sufletul tău e-un parc cu o intrare
Unde mereu se-ascunseră sub brazi
Îndrăgostiții toți și-n care
Se mai preumblă-mbrățișați și azi.

revista „Luceafărul”, anul XXII, nr. 14, 1979