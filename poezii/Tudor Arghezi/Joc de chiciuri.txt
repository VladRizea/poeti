JOC DE CHICIURI


Cine s-a jucat aznoapte,
Că ne-a uns pomii cu lapte
Și-a vopsit cu tibişir
Coardele de trandafir ?

Ba se poate că o mînă
Le-a-nşirat c-un fir de lînă
Și-a tras crăci de corcoduşi
Prin degete de mînuşi.

Vinele dintre petunii
S-au făcut cît niște funii,
Sîrma gardului de plasă
E de zece ori mai groasă
Și-mpresoară curtea mea
Cu zăplaz de catifea.

Sforile de telegraf
Leagănă cîte-un cearceaf.
Pe o căpiță de mei
Șed opt mii de porumbei.
Căci întregul Duhul Sfînt
S-a pogorît pe pămînt.
Iepuri albi cu blana groasă
S-au strîns pîlcuri lîngă casă.

Țărîna, ca de hîrtie,
E-nvelită cu dimie.
Peste casă o broboadă
A căzut, ciucuri, grămadă.

Cerbii,-n turme și cirezi,
Prinși de coarne-s în livezi,
Și-ncepînd coasta s-o urce,
Se zmucesc să se descurce.

Ce folos ! Din ramuri, iacă,
Nu mai pot să se desfacă,

Și-n plopi sună clopote
Șubrede, de horbote.

1963


Tudor Arghezi - VERSURI - 1980