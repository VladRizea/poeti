LITANII


Paraschivei

- 1 -

Mi-e dor amar de tine,
Să cred că ai murit nu-mi vine.
Cum ai știut să fii atîta timp cu mine
Și la noroc și nenoroc.
Și-acum să nu mai fii deloc ?
Te adormeam pe brațul meu
Și-acuma dormi la Dumnezeu.
Desigur, lîngă el te simți mai bine
Decît fusesesi lîngă mine.
El e-mpărat, și grația ți-o porți
Sus, în haremul lui cu morți.

1967


- 2 -

Ne căutam destinul în trifoi
Și-l căutam în cîte patru foi.
Dar tot ghicind în frunza adunată
Mi s-a uscat buchetul dintrodată.

1967


- 3 -

Lăsîndu-mi ochii-n tine să te culce
Te-am poreclit din toate cea mai dulce.

1967


- 4 -

Te sarutai culcată, dar buzele ți-s reci :
O sărutare fără de răspuns în veci de veci.

1967


- 5 -

Cînd am făcut logodna la bine și la rău
Eu mă gîndeam la tine, nu la mormîntul tău.

1967


Tudor Arghezi - VERSURI - 1980