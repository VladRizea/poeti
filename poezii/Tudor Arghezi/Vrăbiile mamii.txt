VRĂBIILE MAMII


Plouă pe voi, în arbori adunate ...
V-aș apăra și nu știu cum se poate.
Strigați cu toate către cer să stea
Că nu puteți zbura,
Și vă e frig și foame,
Că în april nu sînt țînțari, nici poame.
 Unde-aș găsi, vai mie, vai de ele,
O mie de mantale de-o palmă și umbrele ?
Cînd le-a făcut cin' le-a făcut
S-a dovedit croitor nepriceput.
Uituc de timpuri, fără de-ndoială,
Le-a pus să zboare aproape-n pielea goală.

Mai 1967


-Tudor Arghezi - VERSURI -1980