CATRENE ȘI DISTIHURI


-1-
Oricare-i timpul și felul de doctrină,
Se-mparte lumea-n două, în multă și puțină.

-2-
Trîmbiţi, clopote, laute, tobe, flaute, tipsii -
Noaptea s-a tîrît prin ceață, printre hăuri și vecii.

-3-
Și azi aceleași ceasuri mereu, fără sfîrșit,
Ca niște amfori negre, pe umeri, de granit.

-4-
Din viața voastră goală făceați întîietate
Că fiecare ține să aibă el dreptate,
Dreptatea mea-i supusă dreptății tale ş-între
Dreptățile-ntristate domnesc doar cele mîndre.

-5-
E oltean, însă, din fire,
Nu-i la minte prea subțire,
Și desigur a mințit
Ca să crezi că nu-i corcit.

-6-
Pe cît crești și ești mai mare
Te obrazniceşti mai tare.

-7-
După cazne de un an
Poți să scrii și un roman.

-8-
Nu auzi nimic, măcar
Ia urechi de la măgar.

-9-
De vorbește
Te stropește,
Dacă tace
Nici atît nu poate face.


Tudor Arghezi - VERSURI -1980