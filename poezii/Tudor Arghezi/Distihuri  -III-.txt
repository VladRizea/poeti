DISTIHURI


-1-
Din nimicuri
Faci distihuri.

-2-
Noi suflăm pe-același flaut:
Laudă-mă să te laud.

-3-
E scriitor știut, de meserie,
Dar trebuia să-nvețe și să scrie.

-4-
Binișor ia-l și încet:
Tot ce vrea-i că e poet.

-5-
Te aud în grai și șoapte
Și te-aștept prea mult în fapte.

-6-
Un crîmpei și-atît, de vlagă,
Să urăști o viață-ntreagă.

-7-
Tot căzînd din pizmă-n ură
Ai ajuns o căzătură.

-8-
Ai căzut: te uită bine,
Ai căzut ca-n groapă-n tine.

-9-
Fierte-s toate ciorbele,
ți-au rămas doar vorbele.

-10-
Hai, bârfește-mă la toți
Că eu pot ce tu nu poți.

-11-
Jubilati în grai și port
Pe cînd stam ascuns și mort.

-12-
Numără-ți păcatele
Acum de-andăratele.

1965


Tudor Arghezi - VERSURI -1980