Pulsează marea vremii profund în tâmpla mea...
Ascult târziu în noapte și o cunosc că-i ea -

Când urcã prin artere și prin plămânii grei
Imense perioade din adâncimea ei!

E drept că marea asta ne roade palul chip!
Picăm la fundul mării, cenușă sau nisip,

Dar câte viitoruri pulsăm, vâltori-vâltori:
În nemurirea mării suntem nemuritori!

Pulsează marea vremii! Înfiorat ascult,
Cum se perindă evii și secoli de demult,

Și mă întreb ce fată de mâine s-o mira,
Când existența noastrã la tâmplă-i va pulsa...

Din volumul "Poezii", 1964