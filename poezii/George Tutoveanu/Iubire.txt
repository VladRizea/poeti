Coboară-te-asupră-mi, iubire,
Din slăvile bolții senine,
A gândului chinuri mi-adoarme
De-a pururi, și du-mă cu tine.

Prin lumea-ți de stele mă poartă,
Și basme de visuri mi-nșiră;
Dă codrilor glas de fanfare
Și mării acorduri de liră.

Așterne-mi în cale seninul
Din ceruri scăldate de soare,
Și-adânca enigmă-a vieții
Dezleagă-mi-o-n ochi de fecioare.

Să-mi pară că totu-i lumină
Și farmec în magica fire...
A gândului chinuri mi-adoarme
Și du-mă cu tine, iubire.