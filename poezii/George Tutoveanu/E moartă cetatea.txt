Oraș fără cântec, oraș fără flori,
Oraș fără taina măiastra-a iubirii,
În toată splendoarea fantastică-a firii
Trăiești doar atâta, cât nu poți să mori.

Zadarnic și Prier topește nămeții,
Zadarnic pătrunde pe ceru-n văpăi,
Zadarnic arată copiilor tăi
Comorile sfinte și-adânci ale vieții:

Au ochi mari și limpezi, dar triști și pustii,
Au graiuri, dar vorbele-s pururea mute,
Au guri mici și roșii, nu știu să sărute
Și dorul se stinge pe lumi de stihii.

Fantome fugare spre volbura Lethei,
Cu inimi uscate și sufletul gol,
În nopți de orgie dau vieții ocol,
Și veșnic i-mbată doar versul monetei...