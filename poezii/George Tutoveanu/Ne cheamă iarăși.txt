April a nins livezile cu floare
Și codrii toți cu verde i-a-mbrăcat,
Punând iubire-n razele de soare,
Și-n ochii tineri dor de sărutat.

De peste văi, din lanuri înspicate,
Prin glas de paseri, murmur de izvor,
Înspre seninul cerului străbate
Un singur imn, în cinstea lui Amor...

Iubita mea, pe-ntinderea de șesuri
Din nou răsună larma de burateci,
Și către lunca plină de-nțelesuri
Ne cheamă iarăși plopii singurateci.