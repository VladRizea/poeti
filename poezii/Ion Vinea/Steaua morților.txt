Cine rămâne prin neguri şi ploi
când milioane trec de strigoi?
Se clatină noaptea de negre drapele, 
palid obraz luminează-ntre stele.

Steaua purtând-o spre nord, spre sud, 
mult e de când cere loc lângă foc
femeia gonită din loc în loc, 
inimă de pâine, soartă de câine, 
steaua purtând-o spre nord, spre sud.

Ca o taină mare, ca o taină rea,
colindă-te, ciudată stea, 
şi lăcrimează de mii de ori
vestea ta până la cântători.
Astfel, în noapte, femeia cânta.

Bate, femeie, la toate ferestrele, 
oamenii dorm greul pământului, 
la margini grădina de flori veştede, 
caută băncile putrede, 
aşterne şi culcă-te, 
paznicul însuşi în vis scapătă.

Femeie, poartă-ţi pretutindeni semnul, 
ca o cruce bolta te copleşeşte, 
de sub arcade, pe sub portaluri, 
prin toată lumea tusea ta descreşte.

Umbră din umbră desluşită, 
gândul zăbranic asupră-ţi pregetă.
În rătăcire pierde-te, pierde-te, 
cetatea e surdă şi zăvorâtă.