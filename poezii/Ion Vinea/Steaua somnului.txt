În adânc, unde uitare nu e
şi doar în vis pătrunzi
prin al somnului fără de fund abis, 
tu mă aştepţi în lacrimile de-altădată.

Palidă reîntâlnire, singura clipă vie
în trena lacrimilor de altădată, 
ţi-ai însemnat locul pentru vecie
în adânc, unde uitare nu e.

E mult de atunci şi eşti mereu aproape
lângă izvorul limpede şi mut
pe care-l sorbi cu setea de altădată
şi învii priviri în tristele pleoape.

Topită-n tremurul de aşteptare, 
eşti steaua somnului unde-mi dorm apele
şi veghea ta căinţă-n mine suie.
Ziua e de prisos, noaptea e de lumină
în adânc, unde uitare nu e.


1930