Gară peticită de lumini, 
şine verzi sub luna de venin, 
câmp în ceruri înţepat cu spini, 
ce tăcere, suflet pal şi mut, 
trenurile toate au trecut.

Vântul rupe rufe de mătasă, 
gândurile au fugit din casă, 
vino, rece mână de mireasă, 
pune-mi clopoței la gât
ca să-ţi treacă de urât.

Ultim şir de roţi, porniţi alene, 
felinare, tremuraţi din gene, 
ţipă, deznădejde în sirene, 
suspinaţi, supape-n unison, 
zgardă, scutură-te de peron.

Gara luminată şi pustie, 
trenurile pleacă pe vecie, 
ieşi dintr-un sertar, melancolie, 
cu panglici, cu bucle şi hârtie, 
că paiaţa-i fără de scufie.