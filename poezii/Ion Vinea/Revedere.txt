- Mă dor în mine drumurile înapoi. 
- Eşti palidă, ochii tăi sunt mai mari. 

- Te-am aşteptat, fiindcă te-am gonit. 
- Am fugit să găsesc o depărtare mai adevărată. 
Peste tot, locul e deopotrivă de departe şi de aproape de tine.

- Mai sunt în sufletul tău aceeaşi? 
În ce întuneric am rătăcit... 
- Am smuls împleteala cântecului nostru care 
s-a pierdut ca firele unui izvor dezbinat de stânci. 

- Tu, care ai stins celelalte poveşti, 
te-am urmărit cu visul în oraşe mari cu steaua ta deasupra. 
- Am vrut să-mi crească numele ca o veste către tine. 

- Te-am vrut frumos ca un catarg care se-ndepărtează 
şi te-am lăsat să pleci. 
- Te-am regăsit ca o rugăciune din copilărie, dar gândurile 
mele nu mai cred.