Primăvară. Mi-amintesc:
izbucnise orchestra soarelui.
Pe fluviu dănţuiau sloiurile.
Pe câmp frângeau săbii luminile.

Tunete: se surpau malurile.
Pe oglinzile sparte-n noroi
se iviseră mieii noi.
Albe s-au destrămat balurile.

Pe mugurul cleios şi crud
omida şi-a răsfăţat inelele.
Prin spărtura grajdului pustiu
fânul negru şi ud
îl furau rândunelele.

Primăvară. Mi-amintesc:
Pe conac se-mprospăta mucegaiul.
Iedera pregetând
şi-a răsturnat peste olane evantaiul.

Iar un fier de plug ruginit
din pământ dezgropat de şuvoaie
a cântat cu burlanele-n ploaie.

Atunci, mi-amintesc, ai venit.