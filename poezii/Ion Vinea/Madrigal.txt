Mi-e veche inima: un menuet
captiv în ceasul unei jucării.
L-asculţi şi-ncerci în soarta lui să-l scrii
altfel: să-i stingi suspinul desuet.

Împotrivit pe singurul său gând, 
se-ntoarce-n arcuri cântecul plăpând
şi lasă semn, ca dintr-un zbor ţinut, 
rugina lui pe degete de lut.

Polen de chin pe albe cinci petale, 
fie-le, Doamnă, dulce nimbul pus, 
şi iartă ornicului nesupus
când încă plânge-n degetele Tale.