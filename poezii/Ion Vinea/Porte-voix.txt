În paradisul de asfalt
sub zodia stelelor cu arc
fulgeră ageră şi aspră
viaţa prinsă în năluci.
Visul omului în ziduri creşte,
cetăţile crini de piatră desfac,
bate avântul în petale dure,
chiuie în turnuri inima orologiilor,
mai repede, mai repede,
timpul s-a scurtat cu un tic-tac,
harta lumii intră la spălat,
flămând, pasul motoarelor,
gâfâie gândul sub harapnic,
îngroapă-te în nisip, struţ,
sau ce-ai zămislit înfruntă
chiotă în hora vedeniilor,
pupă limba de foc a măştilor,
te-ncumetă pe căluşeii matematici ai veacului,
dulce bubuie toba mare,
pe astrul ei taie-ţi cântecele,
poftiţi, domnilor, poftiţi,
nemaivăzut, nemaipomenit,
secolul douăzeci, unic spectacol de gală,
preludiu la revoluţia mondială.