Limpede vânt zbura pe herghelii
când ochii tăi şi-au fost deschis fântânile, 
când crenelurile şi turelele
şi-au spulberat în goluri stelele, 
când pomii şi-au dezlănţuit viorile, 
când vuie-n cea mai vie dimineaţă
un glas în pala de argint a plopilor
şi păunul suie treptele orelor, 
cântece de lemn când cresc pe drum.

Cu trupul spinteci dârele corăbiilor.
Pe ale anilor drapele închinate
trec ale tale glezne-ntraripate
şi hohotul de râs rotit din soare
ne toarnă roşul vin al veşnicelor nopţi
când de izbândă-n ocna lui cuprins
îşi sparge gândul jucăriilor de sare.

În mii de chipuri ţi-ai aprins făcliile, 
din paşi plăpânzi sapi cuiburi viorelelor, 
din plete-ţi scuturi şoaptele avântului, 
din goană-n goană viaţa se-nteţeşte, 
pe răsunet faima ta sporeşte, 
cu câinii tăi, cu şoimii tăi deprinşi,
tu stăpâneşti falezele
şi-n mirajul tău se leagănă, se ridică
prorele şi meterezele.