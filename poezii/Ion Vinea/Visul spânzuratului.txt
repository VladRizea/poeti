Spânzuratul vânăt din grădină,
plin de rouă şi de frunze noi,
se-nvârteşte-n axa-i de lumină,
fără frică de ninsori şi ploi
şi râzând cu ochii amândoi.

Spânzuratul până-n dimineaţă
pe acelaşi gând s-a legănat
agăţat de stele cu o aţă, 
uşurat de dragoste şi viaţă
şi simţindu-se neatârnat.

Astfel făcu haz spre ziuă
ascultând prin arborii vecini
păsări cari bat apa-n piuă
şi când soarele-i trimise spini
gâdilându-l până la suspin, 
spânzuratul vânăt ca o floare
şi cu limba ameninţătoare
îşi strănută sufletul din plin.