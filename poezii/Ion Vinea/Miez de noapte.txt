Printre Tanagre false și țesături persane
când dormi, pe mări de - arome și umbră în alcov,
spre trupul tău alunec, înot ca spre-un ostrov
cu golfuri călduroase și leneșe liane.

Naufragiat de-a pururi setos de noi secrete
descopăr alte unghiuri și-un alt parfum când plimb
pe formele-ți inerte mișcările-mi încete
și-aspir plăceri din juru-ți noroase ca un nimb.

Și pipăitul artă ciudată și subtilă
pe matele alei scăzând șerpuitor
sărutul mi-l conduce spre floarea imobilă
ce-ascunde printre bucle stigmatul de fosfor.