Fată cu părul ca seceta, 
cu dorul ca paiul, 
cu inima ca luceafărul, 
mi-aminteşti satul din chenarul livezilor, 
cumpăna de lemn şi jgheabul ei verde, 
marginea pădurilor cu iarbă pitică
pe care zăcea cartea necitită.
Fată a trestiilor şi a tălăngilor, 
în comoara codrului pasărea fluieră, 
în trunchiuri ruinate plugăreau cariile, 
sânul tău strivise busuioc şi mentă, 
gura ta râdea, 
risipea inele
de apă firul cântului, 
ochii tăi de plantă înfloreau de-un gând.

Fată cu trupul poleit de soare, toamna a fost târzie, — vitele veneau poticnind şi leneş şi gemând, acasă.
Cum şedeai pe piatră şi tăceai de lung aveai ochii celor cari adorm spre ziuă, coadele de-aramă copleșeau grumazul, gleznele plăpânde se-ngropau în praf.