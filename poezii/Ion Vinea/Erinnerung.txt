
Pe drumul cu boschete prăfuite
seara cădea ca o altă zi, 
zarea chema turmele târzii
cu stele limpezi şi povestite.

Drumul tot mai alb în tot mai întuneric, 
flori se uscau undeva, - n-ai uitat
lumina paşilor în acel întuneric
şi tot ce tăcând în noi a cântat.

Apoi luna, lacăt pe tăcerea zării, 
între cer şi câmpuri, farmec închegat..
Pe gândul din ochii de culoarea vremii
pleoapele de aur care s-au lăsat.