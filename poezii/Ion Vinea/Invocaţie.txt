Unde eşti, palidă iubită 
ca din poemele de altădată, 
ce alte visuri m-au purtat prin lume, 
cine mă cheamă, cine mă rătăceşte 
mereu de lângă somnul tău departe?

Glasul tău doar în gând îmi răsună 
pe cărările mele pierdute, 
chipul în trecut îşi leagănă 
candela lui nocturnă
şi mă afund în singurătate 
ca-ntr-o pădure vrăjită.

Dezleagă destinul amar 
cu mâinile tale de rugă, 
adună-mi paşii pribegi 
sub ochii tăi dintâi 
cari descântă, cari visează, 
că în ei e toată povestea, 
potecile, umbra şi amăgirea.