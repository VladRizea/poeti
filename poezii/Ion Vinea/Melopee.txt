Soră, ce fericiţi suntem, soră, 
acum, când lacrimile s-au sfârşit.
Când visul anilor s-a risipit, 
soră, ce fericiţi suntem, soră.

Am străbătut cândva o poveste, 
am îndurat poate cernit acelaşi port
şi nu mai ştim, a fost şi nu mai este, 
că veghea noastră leagănă un mort.

Soră, ce fericiţi suntem, soră, 
acum, în limpedele amurg.
Ce singure clipele noastre curg,
soră, ce fericiţi suntem, soră.