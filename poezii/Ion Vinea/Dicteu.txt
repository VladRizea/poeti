încercare de a ghici un poem


Emmy Hennings a scris:
"fata pescarului din Batavia".
Pe vreme de război simplă veste
de la prietenii mei din Sviţera,
dată 915, Zürich, cabaret Voltaire.

...În Batavia casele gem ca morile de la noi,
vântul grinzile le linge,
vorbele ca păsările sunt desculţe.

Fata pescarului din Batavia
sfâşie lâna furtunilor cu mâna.
Paşii-i mici în ţărm de seară seamănă cuiburi fără rost,
de sidef în umbră se leagănă chemările.

Sfânt pe crucea arsă răstignit,
semn dă pânzii singure din fund:
ca o mască cenuşie
treacă prin mâinile de sare,
că ai fost pus aicea dinadins.
Ruga ei se spulberă seară de seară.

Fată de pescar din Batavia,
chip de taină desluşit, neştiut cântec,
rugă în neguri despletită,
nume tras cu stele în depărtare,
amintire, apele tale sunt amare.