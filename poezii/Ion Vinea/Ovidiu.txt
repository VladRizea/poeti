Pe marginea mării de doliu, de-a lungul
şterselor urme ale rătăcirilor mele, 
de-a lungul gemetelor din vechi osândite sub stele, 
la Pontul Euxin izgonit cu pustiul şi gândul...

Spumegă monoton valul sub rocele sumbre, 
prin muzicalul exil sorb lânced suspin de toamnă.
E poate soarta care astfel îndeamnă
la încheieri, zbuciumul unei umbre.

Să te ascult, mare urnită din începuturi, 
ultimii paşi să-i închin treptelor goale, 
să mă adormi în jalea privirilor tale
de ursitoare, bocind pe un leagăn de scuturi.