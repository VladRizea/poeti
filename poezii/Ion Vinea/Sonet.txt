Răpus de veac şi oameni şi retras
în sinea mea şi-n gând ca-ntr-o cetate, 
cuprins de umbre-n prag de bun rămas, 
din vorbe şi-amintiri solie las
răzbind prin vremuri în eternitate.

Din câte-au fost e tot ce mi-a rămas, 
răzbel, ospeţe, baluri, stinse-s toate, 
şi-ntoarse-n ceasul de singurătate,
mă-ncerc tăcerii grele să-i dau glas
de clopot spart care-n paragini bate.

Şi poate-n tremurarea-i ruginită
să-şi mâne-n timp sonorii săi strigoi
ajunşi în visul lumii ca prin sită, 

pe când învinsul mut, cu ochii goi, 
neştiutor de zarva lui stârnită, 
şi-aşteaptă judecata de apoi.