Aștept un deal tihnit, păscut de vite,
Din cornul lor să cadă flori pălite,
Un praf încet și urmă de copite,
Grânele dulci aproape pârguite.

Aștept cu ochii-nchiși căruțe goale
Să treacă hurducându-se la vale,
Copil în zdruncin, fete fără poale,
În gârla verde cai să le țesale.

Fântâni zăcute, negre de bătrâne,
Salcâmi sărați cu setea unui spâne,
Privirea mea le-ngroapă laolaltă.

E înflorită lintița pe baltă.
Mai sunt copil. Copil de-aș mai rămâne!
Aștept și-mi pun pe piept țărână caldă.