departe departe
pe unde vor fi cavaleri
senini pe cai negri

tu cauți liman
străin într-o stranie stare
inelul meu pal

fantomă rotundă
falanga se rupe
în aer rămâne

tu cauți un timp
pe care eu nu pot să-l nasc
deși sunt cu tine

trufia se clatină-n scări
argintul vorbește
o limbă a mării

pierdut înțeles
al morților duble călare
din gând

degeaba fac larmă lăstunii
intrăm în ținutul de piatră
profund ca-ntr-un text