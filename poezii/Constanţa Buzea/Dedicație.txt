Cuvintele sunt boala de care suferi, oare ? 
Frenetice de silă, anemice de sete, 
Maidane pustiite cu câini mușcați în cete, 
Cuvintele fac toate o lume de turbare.

Cuvintele aminte aduc de-un semn de groază 
De clipe-ngândurate, rănite și supuse, 
Când vocea mumei tale pe tine te născuse, 
Nu trupul ei, ci umbra sfioaselor ei fraze.

Taci rătăcit de-atunci, tăcerea te răzbună. 
Cuvintele fac răul pe care ți-l refuzi, în tâmpla ta bătrânul bea vin cu ochii uzi, 
Asupra zilei tale răsare-o dublă lună.

Și cum nu sunt iluzii, vor fi mereu pași singuri 
Care să-ți lege trupul de viața vreunui mort. 
Poeții cred într-una-n albastrul limbii cort, 
Ei mor de poezie cum alții mor de friguri.

Cuvintele — surpare de praf în mintea ta 
-Dorm fără nici un sprijin, urâte ca năravul. 
Cuvinte sau gunoiul înfloritor, sau sclavul 
Încovoiat de limba-i din ce în ce mai grea.