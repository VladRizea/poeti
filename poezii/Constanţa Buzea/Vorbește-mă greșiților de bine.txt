Vorbește-mă greșiților de bine. 
În propriul suflet cad ca într-o groapă. 
Când stau culcată-n iarbă lângă apă, 
Ca de un mort se teme ea de mine.

O turmă albă visurile-mi paște. 
Și toamna pare peste tot egală. 
Te-ncredințez cu-această filă goală 
Că nici pământul nu mă mai cunoaște.

Când dorul e mai lung decât o moarte, 
Halucinez periculoase ringuri, 
Trădează sinea, nu putem fi singuri.

Un zid de ochi disting până departe. 
E fără sat, sălbatic de frumoasă 
Priveliștea ce vine către casă.