sincer, bleg de bun
gata să mă cheltui ca o damigeană
din care beau toți fără să le pese
că alcoolul  ei se poate termina într-o zi,
bucuros să-mi număr cuiele din palmă
așa cum alții își numără sutele
aiurit, sincer, gata să-mi dau cămașa de pe mine
unuia mult mai bine îmbrăcat
și care oricum nu suferă de frigul întâmplării
pun umărul întotdeauna
la osia căruței intrată în șanț
nu pentru că iubesc circulația fluentă
ci pentru că am convingerea neroadă că
este combustibilul cel mai prețios al acestei lumi