de azi-dimineață iubito
de când te-ai trezit
mult mai frumoasă decât toate femeile din lume
îmi vine să alerg
ca un vultur pe cer,
îmi vine să zbor
ca un pește la gurile fluviului
îmi vine să înot
în lacul ochilor tăi
ca o vietate a deșertului

de azi dimineață iubito
de când te-ai trezit mult mai frumoasă
decât toate femeile din lume
am o ciudată sete
ca și când
te-aș fi așteptat la capătul unui deșert;
am o ciudată foame
ca și când 
te-aș fi așteptat
pe o corabie fără provizii
naufragiată în insula văzului tău,
am o ciudată stare de fără de stare
ca și când
genunchiul meu s-ar fi umplut de genunchiul tău
fără să se cunoască,
ca și când
gura mea s-ar fi umplut de gura ta
fără să se știe
ca și când
noi doi
atât de îndelung fericiți
ne-am fi întâlnit abia acum
unul în de altul.
—————————————————————
sursa: #versurisubfloridetei