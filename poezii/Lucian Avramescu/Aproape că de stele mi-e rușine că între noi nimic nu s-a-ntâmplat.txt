mi-e dor de tine cum mi-e dor de mine
mi-e dor de un neîmplinit păcat
aproape că de stele mi-e rușine
că între noi nimic nu s-a-ntâmplat

era o noapte ca o zi de vară
poate noiembrie în luna mai
iar tu ca un buchet de floare rară
încă supusă mă mai așteptai

nu sub salcâm, ca-n slova Eminescu
nu pe un țărm de mare sau de vis
stăteai pe-un pat sublimă și tăcută,
nimic nu ai respins și n-ai promis

se-ntâmplă uneori, ca-n intersecții
când limuzinele, sub stea buimacă
așteaptă de la celălalt un semn
dar moarte-n veci, niciuna nu mai pleacă

mi-e dor de tine cum mi-e dor de mine
mi-e dor de un neîmplinit păcat
aproape că de stele mi-e rușine
că între noi nimic nu s-a-ntâmplat

27 septembrie 2020, Sângeru
Din ciclul ”Iubiri neîntâmplate”