Iubito mai cred,
în a vocalei transparență
De-aceea când vin
Vin îmbarcat în diligență

De-aceea pipa mea arzând
E-un demodat crâmpei de nai
Și când mă plimb pe la oraș
Salut tramvaiele cu cai

Bastonul meu este pictat
Iubito cu aripi de fluturi
De-aceea nu te sfătuiesc
Covoarele cu el să scuturi

Sub fracul imperfect și lung
Iubito n-ai de ce te teme
Port noaptea un fantastic rug
Și un buchet de anateme

Jobenul are bord pictat
De-un muribund din Montparnasse
Si e un fel de testament
De-aceea nu pot să ti-l las

Cam dandy sunt, cam fistichiu
Cam filfizon de trei parale
Dar eu am învățat să zboare
Aripa mâinii dumitale