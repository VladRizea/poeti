Buni zori, prieteni, e pe-aproape ziua
Mai are câțiva pași prin infinit
Azi noapte a plouat cu nuci și stele
Căci stelele și ele s-au gogit

Bat nuci țăranii cu prăjini alese
Din lemn de-alun, căci sunt de nu le numeri
Iar când n-ajung până dinsus de ceruri
Își saltă toți muierile pe umeri

Crescut-au nucii, parcă-s catedrale
Iar nucile chiar lângă stele cresc
Și doar femeile, ca-n bătălie,
În avangardă către cer le nimeresc

Și strugurii au înăuntru miere
Am cumpărat o tonă de Fetească
Și nu vreau zdrobitor băgat în priză
Ci tălpi de fete candid să-i mustească

E toamnă, toate-s de cules pe țarnă
Și prin grădini ugeri în împlinire
Sunt de cules ardei și gogonele
Iar toamna dă tot jos, pentru iubire

Încă nu-i nudă, sunt de scos furouri
Mai e de mângâiat, n-o iei oricum
Vrea și ea un preludiu de săruturi
N-o scoți ca pe un coș cu mere-n drum

Gata, se face ziuă, ies spre urne
Săteni cu votul bine aranjat
Cu cine votez eu? Nu-i un secret –
Cu toamna, de azi noapte, am votat!

27 septembrie 2020, Sângeru