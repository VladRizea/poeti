îți citesc în ochi, iubito,
ca în cafea…
iată, se lasă cu drum de seară,
de zi,
și de miezul nopții

sub geana stângă
ți se arată
o mare nenorocire
(pardon, acolo mă văd eu)
sub geana dreaptă e
ca un șarpe încolăcit
ca o șerpoaică violetă
care licărește din coadă…
asta, draga mea,
e o prietenă
care te pândește
la drum de bărbat 

iată, în pupile,
citesc ca în oglindă:
mobilierul virtuții,
rufăria sentimentelor, bâzdâcul,
condica de prezență a păcatelor mele
și avalanșa unei lacrimi
ca un buldozer transparent…
păzea,
că dă peste mine
na, mi-ai făcut-o…
m-ai picurat în moalele capului
de nu mai văd pe unde calc (de regrete)
— iubito —
—————————————————————
sursa: @versurisubfloridetei