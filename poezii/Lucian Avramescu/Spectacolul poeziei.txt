citesc, iubiţi spectatori, o mie de lucruri deocheate
pentru a vă determina să mă ascultaţi
citesc vorbele de la un capăt
şi de la celălalt
şi de la mijloc
arătându-le buricul

pun în plasa de păianjen a cerului
fiinţa mea la vedere
albă, zgomotoasă
şi plină de păcate
pentru a vă determina să mă priviţi

cânt o mie de cântece fără perdea
pentru a vă trezi interesul hohotit
şi iată, ca Solomon,
acum vă spun:
citiţi cântarea cântecelor mele adevărate
citiţi ochii mei
întotdeauna înlăcrimaţi,
citiţi sângele meu
întotdeauna galopând sincer
prin statuia iubirii,
citiţi gleznele mele
întotdeauna mângâiate de ierburi
şi totuşi voi sunteţi dispuşi
să-mi ascultaţi cele o mie şi una
de poveşti deocheate
în locul
unui cuvânt
unui singur cuvânt al iubirii