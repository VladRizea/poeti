Noi, existăm, nu vieţuim. Dar oare
Nu este cel mai preţios secret, 
În omeneasca lume-ntâmplătoare, 
Să ne-nvăţăm să vieţuim încet?
Secretul totuşi îl tăgăduim, 
Febrili din leagăn pân’la ţintirim.
Maşina s-o lăsăm să se grăbească, 
Aceasta-i doar menirea ei firească.
Dar omul? Cu cât graba e mai mare
Cu-atâta viaţă s-a scurtat mai tare.
Păcat că toate-acestea îşi află un răspuns, 
Dacă cumva îşi află, abia când am ajuns
La poarta de la care privim în urmă cum
Trecutul ca un peisaj de scrum
Se-mprăştie cu ultima suflare, 
Când piere totul, ritm, contur, culoare, 
Când omul, fără ţel şi fără drum, 
Tot singur moare.
Să-l mai împungă oare şi-un ultim, crud regret
Că n-a ştiut să vieţuiască-ncet?