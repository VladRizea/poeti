Umblă noaptea cu Hecate
Spirite neîmpăcate,
Suflete al căror leș
Zace pe vreun munte pleș,
Sau de-o moarte timpurie
Doborât în vreo pustie,
Se usucă și, pe-aproape,
Nu e nimeni să-l îngroape.
Duhuri care miriade-s
Și nu-și află loc în Hades,
De prin fundul vechii Grecii
Noaptea ies ca liliecii,
Cu zeița lor ciudată
Ce-n trei fețe se arată.
Câte n-ar putea să-ți spună,
La răspântii când se-adună!
Dar nu-i chip s-ajungi la ele,
Într-o clipă zboară-n stele,
Și în urma lor și-a zânii
Ard comori și urlă câinii.