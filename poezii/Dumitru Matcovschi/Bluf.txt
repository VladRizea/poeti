Un pic de bunătate, oameni buni,
un picușor ușor-ușor de bunătate.
E bunătatea
ăstei lumi
coborâtoare din imensitate.
Nenorocim, trăim și nu trăim.
Pe muche de cuțit pășim, pe lamă.
Prăpastia ne-ademenește, dănțuim.
Deșteptul râde, prostul ne aclamă.
Nenorocim, trăim și nu trăim.
Pitici, furnici și măscărici, noi toți.
Și noaptea vine: rășinoasă noaptea vine
cu vamă și cu teamă, și cu hoți,
și cu ruine, Doamne Sfinte, cu ruine.
Pitici, furnici și măscărici, noi toți.
O lacrimă, amară, pe obraz.
Pietrificată mărgelușa sângerie.
Un pas, un singur pas ne-a mai rămas
și ne înghite neagra veșnicie.
O lacrimă, amară, pe obraz.
Tu crezi? Mai crezi? În basne? În minuni?
Eu nu mai cred. Cărunt, adus de spate,
povara-mi duc de luni și până luni,
sarcina grea de ani și de păcate.
Tu crezi, mai crezi? În basne, în minciuni?
Totu-i un bluf ! Înșelăciune, lașitate.
Un pic de bunătate, oameni buni,
un picușor ușor-ușor de bunătate!