Viața ca o clipă. Clipa ca un dor.
Bate din aripă înger păzitor.
Șuieră o coasă, fulgeră o stea.
Chiar aici, în casă, lângă tâmpla mea.
Viața ca o vamă. Vama ca un jug.
Arde-n piept o rană. Arde-n vatră rug.
Toamnele bătrâne scutură livezi.
Tânără povestea caprei cu trei iezi.
Brumărie, bruma va cădea în zori.
Au plecat cocorii.
Nu suntem cocori.
Ningă-ningă-ningă, ningă cât o vrea!
Cu Ivan Turbincă eu voi rămânea.
Bună seara, frații mei cei buni,
bună seara, bunii mei străbuni,
bună seara, gură-tu-de rai,
bună seara, dulcele meu grai.