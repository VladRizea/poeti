Toate pietrele ţărânii
Le-a săpat cu osul mâinii.

Toate lacrimile mamei
Le-a cules în podul palmei.

Toate crucile răscrucii
Le-a-ntrebat unde s-apuce.

Toate drumurile lumii
Le-a trecut pe jos anume.

Toate ocnele-ngheţate
Le-a ţinut o viaţa-n spate.

Toate lanţurile grele
Le-a sunat în pumni, rebele.

Toate frunzele pădurii
Le-a cercat în colţul gurii.

Toate florile poienii
Dăruitu-le-a Ilenii ...