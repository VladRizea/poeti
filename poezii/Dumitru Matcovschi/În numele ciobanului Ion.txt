În numele ciobanului Ion,
Lovit sălbatic cu potcoava-n tâmplă,
Te blestem, polițai de la raion
Cu suflet negru și cu gura strâmbă.

În numele morarului Trofim,
Bătut cu patul armei pân-la sânge,
Te blestem, rob al pârei, anonim,
Ci n-ai știut cu neamul tău a plânge.

În numele porcarului Tudor,
Cel torturat cu biciul și cu slova,
Te blestem, câine de judecător,
Venit să facă ordine-n Moldova.

În numele plugarului Culai,
De lângă brazdă rupt, de lângă vatră,
Te blestem, paznic nemilos de rai -
Târlie-brâu cu inimă de piatră.

În numele unui părinte - Țepordei,
Trimis în ocnă grea, siberiană,
Te blestem, Iudă, cu toți frații tăi;
Ei n-au călcat pe cruce și icoană.

În numele poetului Mihai,
Înstrăinat ce-a fost cu anasâna,
Te blestem, lacom strâmbător de grai,
Că-ai pângărit ideea și țărâna.

În numele poporului întreg,
În numele memoriei eterne,
Te blestem, te detest, te-acuz, te neg,
Călău al inchiziției mondene!