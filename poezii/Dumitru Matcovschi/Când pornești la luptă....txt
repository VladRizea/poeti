Când pornești la luptă
Sfântă cu străinii,
Pe un nu știu cine
Să nu-l iei cu tine.

Veșnic plin de sine,
Acest nu știu cine
O să dormiteze,
O să te trădeze:

O să-ți fure banul,
Iar apoi te vinde,
Să rămâi, sărmanul,
Fără de merinde.

Vorbă grea anume,
Vorbă de ocară,
O să-ți scoată-n lume,
Când o fi să moară.

Ci așa sunt unii -
Suflet au de câine
Țara și străbunii
Vând pentru o pâine.

Sfântă-nvățătoare
Ne este istoria -
Doare și sclavia,
Dar doare și gloria.

Pentru-o libertate,
Pentru-acest pământ
S-au comis păcate
Grele orișicând.
Le-a comis hainul,
Bâlbâitul, răul,
Le-a comis străinul,
Cutra, nătărăul.

Mai multe decenii,
Câte-anume - știți! -
Ne-au condus și genii,
Dar și bâlbâiți.

Unu-avea soție,
Care-i poruncea,
Altul toată vremea
Vânăt, tremura.

O, sărmană țară,
O, sărman popor!
Cum să nu mă doară
Jocul lașilor?!