Un călău cu gura strâmbă
Și cu ochiul bulbucat
A-nhămat la plug poporul,
Ca pe-o vită l-a-nhămat.

A-nhămat la plug poporul
Și cu biciul l-a bătut,
Făcând pe cârmuitorul -
Un barbar, un snob, un mut.

Slugile-l înconjurară -
Mame, tați, surori și frați -
De cu zori și până-n seară
Niște sclavi adevărați.

Le plătea la fiecare
Însă nu din buzunar,
Avea sute de sertare,
Avea chei de la sertar.

Un călău cu chip de fiară,
O năpârcă, un dușman
Deveni stăpân pe țară
Și urmaș al lui Ștefan.

Nici obraz și nici rușine
Omenească nu avea,
Era câine, câine, câine
Și la omul bun lătra.