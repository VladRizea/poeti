Aici sunt toate pentru noi
și toate vin din veșnicie.
Din veșnicie plouă ploi,
izvoare murmură-n zăvoi,
aici sunt toate pentru noi.
Aici e Soarele străbun,
un măr domnesc întotdeauna,
aici, copiilor cei buni,
bunicile povești le spun,
aici e Soarele străbun.
E nucul de la poartă blând
și adumbrește fruntea mamei;
se-așterne frunza la pământ,
o poartă către iarnă, vânt,
e nucul de la poartă blând.
E blândă casa cu pridvor
în care cântă o vioară;
cu ea mă știu nemuritor,
cu ea mi-e neamul dor din dor
e blândă casa cu pridvor.