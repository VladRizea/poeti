Eu am stat cu Ginsberg la masă. Numele lui era scris
Cu litere mari pe chiar faţa de masă. Cei
Care ieşeau de la Guggenheim se opreau să ne salute şi-mi
Citeau numele cu glas tare. În Manhattan nu sunt tramvaie
Dar în acea zi au circulat pe toate străzile toate tramvaiele din
Bucureşti, poemele noastre străluceau 
În aerul cu diamante, eu, mircea, florin, nino, madi, magda,
romulus, muşina a venit cu Budila-Expres,
toţi chelnerii ne-au citit în şoaptă nota de plată,
vers cu vers,
bere cu bere,
pînă ce Ginsberg s-a oploşit în toate cărţile noastre 
ca o floare presată pe care am tot udat-o zile şi nopţi
în şir.
Da, eu am stat cu toţi beatnicii la masă. Nici unul n-a scos
O vorbă de rău după ce fiecare şi-a văzut de treabă,
Primul dintre noi, nino, apoi madi, apoi muşina,
Eu,
Eu îl aştept pe Ginsberg la un picnic,
Loc luminos,
Loc cu verdeaţă,
La Cenaclul din cer, 
Unde nimeni nu va trăda,
Nimeni nu va fi trădat, iar peste noi cadă
Umbra palidă a criticii literare.