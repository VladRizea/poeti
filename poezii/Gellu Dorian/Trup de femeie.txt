Mîine prin ochii mei vor trece alte femei
mult mai frumoase mult mai multe mult mai de neatis,

acum ele abia se nasc
şi-şi lasă mamele în incubatoare pînă cînd
memoria mea le va scoate la plimbare
prin oraşul părăsit de ele cu mulţi ani în urmă,

au ochii ca ai puilor de pisici,
mirosul fin
şi trupul învelit în scutece,
habar n-au cine le va privi pe furiş trecînd pe străzile pustii
de dimineaţa pînă seara tîrziu,
cînd se trag obloanele,
cînd pe centurele oraşelor mari se aprind farurile,
iar în paturi se pierd milioane de vieţi,
cînd într-un pat de spital
stau în jurul meu zeci de asistente
ca în jurul unei mese chelneriţele care visează
la nopţi nedormite în Ibiza,
şampanie şi caviar,
Versace, Armani, parfumuri pe care nicio nară nu le-a mirosit vreodată,

dar azi prin ochii mei
trece doar femeia al cărei trup îl văd
şi nu e...