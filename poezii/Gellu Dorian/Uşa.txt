Am tot căutat ani în şir levănţica şi busuiocul,
trifoiul cel mic şi pufos ca o piele de vulpe argintie,
dar locul n-a fost niciodată potrivit,
levănţica înflorea în alte grădini,
busuiocul se usca în alte grinzi,
trifoiul se strecura mişeleşte pe spinarea unui gazon
leneş ca un lac plin de mătreaţa broaştei,

eu, în altă parte, în nări cu alte damfuri,
cu mucegaiuri pe care nici hipoclcoritul nu le mai ştergea,
cu ochii prin alte grădini,
ghemuit sub alte grinzi,
pe alte fîneţe pline de spini
cosind ierburi sterpe uscate de vînt,

sus, cerul adînc în pămîntul în care priveam
stelele oploşite şi ele în alţi ochi
ca femeile în alte paturi,
cute adînci în coada ochilor,
evantaie pentru pleoapele care vor fi trase
ca nişte storuri peste ferestrele unei case
prin care nici levănţica,
nici busuiocul
nu vor mai răscoli sub fruntea nimănui –

doar gazonul întins ca un preş în faţa unei uşi nesfărşite...