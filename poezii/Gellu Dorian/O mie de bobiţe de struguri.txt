O mie de bobiţe de struguri într-o mie de ciocuri
şi asta de zeci şi zeci de ori pe minut,
sute de pahare de vin nu vor mai sta pe masa mea
peste iarnă,
delta va musti de găinaţ mirosind a borhot,
iar la primăvară voi fi iarăşi bucuros
că toţi graurii se vor întoarce ca o mie de versuri
într-un poem pe care-l voi amîna toată iarna
pînă cînd damigenele mele se vor limpezi
ca hîrtia cînd începe să vorbească
ca Hugo Friedrich prin gura asistentei în faţa studenţilor
despre structura liricii moderne
şi nimic prin urechile filistine,
mulţumite de apa chioară a unor festivaluri 
care nu hrănesc decît amintiri false
şi burţi pline 
ca fantoşele de cîrpe –

cer de toamnă gata să crape în roiul de viespi.