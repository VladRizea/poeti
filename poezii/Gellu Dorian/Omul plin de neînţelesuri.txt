A stat mereu la o margine,
casa lui a fost la marginea celorlalte case,
masa lui a fost la marginea cîrciumii,
cîrciuma a fost la marginea oraşului,
oraşul a fost la marginea lumii,
lumea lui a fost atît de mică încît nici margine n-a avut,

ieşea doar din cînd în cînd în afara pielii
pe care de la naştere pînă acum n-a îmbrăcat-o în fiecare dimineaţă
şi niciodată n-a dezbrăcat-o
pentru că i-a fost frig mereu
şi mereu i-a fost frică să nu îngheţe la streaşină
lacrima făcută ţurţur 
pentru că lui Dumnezeu nu i-ar fi plăcut să nu se bucure
primăvară de primăvară de florile
pe care numai ochii lui le înfloreau
în grădina prin care numai nebunii ştiau să le rupă
fără să-l supere,

omul acela mic pe care l-a ascuns în el
nu mai vrea să crească,
nu înţelege că de la o vreme chiar şi furnicile
de pe pleoapele lui sunt lacrimi
pe care nu le mai poţi şterge,
nu poţi atinge cu braţele lui cerul
aşa cum fac femeile cînd şterg ferestrele
prin care aruncă îngerii expiraţi
ca pe nişte firimituri direct în guşa păsărilor
unde devin triluri pe care niciodată nimeni nu le-a înţeles,

celălalt om, matur, stîlp al lumii prin care trece nepăsător,
nu are timp nici el să înţeleagă durerea
care-i va apărea în coasta din care
a plecat femeia în lume,
lăsîndu-l pustiu prin care nu mai trec nici cămilele,
nici beduinii,
ci doar nisipul i se aşează în ochi
izgonindu-i literele din cuvintele care nu mai pot fi înţelese
atunci cînd strigă
şi nici el nu se mai aude
în interiorul surd şi rece ca un beci din care
au fost scoase butoaiele la spălat,

nici măcar omul acesta care stă în el acum
şi priveşte calm la toţi ceilalţi
nu le înţelege disperarea din care el iese bolnav
şi se aşază într-un pat în streaşina căruia
cresc ţurţuri de gheaţă direct din ochii lui Dumnezeu,

doar atunci cînd din gazonul verde
vor fi înălţate mingi spre cer,
Dumnezeu va fi omul care va înţelege
că joaca s-a terminat,
iar el poate sta liniştit în casa lui de oriunde.