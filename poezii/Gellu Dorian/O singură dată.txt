În mine cîntă o mie de cîrciumi într-o mie de biserici,
o mie de clopote bat într-o mie de urechi,
alte mii de ecouri, mult mai frumoase, se zidesc
peste noapte, mii de meşteri, mii de fîntîni
în mine sapă, guri însetate mii de zile în şir
îşi vor umezi buzele
sărutate de alte o mie de buze,

în mine nu mai e nimeni într-o mie de chipuri
care cîntă singure într-o mie de cîrciumi pustii
la o mie de strane într-o mie de biserici goale
prin care urlă o mie de clopote
în nicio ureche prin care ecoul se risipeşte
într-o mie de ecouri şi alte încă o mie şi încă încă o mie
de fîntîni secate pe care nu le mai sărută nimeni
pe buzele care nasc un hău de o mie de hăuri,

dar eu mă întorc singur de o mie de ori
din această lume din care plec doar o singură dată.