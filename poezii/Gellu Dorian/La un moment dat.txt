La un moment dat constaţi că ţi se spune Dobi,
vierme, jigodie, bou, prost şi tot ce ţine de diatribele
cu care n-ai avut de a face vreodată,

momentul acela nu l-ai aşteptat niciodată,
nici nu-l bănuiai a fi acum parte a vieţii tale,
mai ales cînd chiar viaţa ta se răzbună pe tine
ca un vulcan noroios peste care multă vreme
au crescut flori, au zburat păsări,
ba chiar iernile au făcut pîrtie pe care 
au alunecat spre primăveri de aiurea vieţile tale,

dar el a venit şi nu-ţi vine a crede că tu poţi fi
cel căruia i se aduc atîtea critici dure,
acuze şi fapte pe care dacă le-ai fi trăit cu adevărat
de mult ai fi fost mort,

dar te simţi şi aşa ca un mort
care-şi duce singur de grijă,
care-şi plăteşte păcatele, adăugîndu-şi-le şi pe ale celorlalţi
care fac din acestea modul lor de-a trăi,

urît trebuie să fie în paradisul lor,
nici păsările nu zboară peste pătura de flori
sub care pămîntul nu mai forfoteşte
aşa cum fierb cuvintele în hăul gurii celor care
şi-au zidit suflet de fiere 
în coşul de piept pustiu,
unde vulturii dau tîrcoale şi pîndesc hoitul
celui care se caţără de sine
ca un scai de alt scai,

n-ai sperat la nimic bun,
dar nici la răul atît de minuţios lucrat,

dar cum viaţa ta a fost plină de astfel de momente,
treacă şi ăsta în rîndul celorlalte,
iartă,
că pe tine nu mai are cine să te ierte.