Prin ochii ei văd alt om care n-are nimic comun
cu mine, aşa cum ea vede prin ochii mei
o femeie care ar lăsa totul şi s-ar tolăni în mine
ca într-un pat confortabil,
dar cearşafurile sunt boţite, perna,
cu dureri de cap, plapuma, o lespede
de sub care nu mai vin zorii, iar alături un chiriaş
care nu ştie cum să-şi plătească sejurul
şi pentru ziua de mîine,

dar ochii nu spun întodeauna ceea ce văd,
trag obloanele pe ferestrele celor două case
în care ard două becuri
ca într-un cap de pisică luminiţele noaptea
cînd luna îşi dă de pe faţă norul
ca de peste trupul ei plapuma
mîinile bărbatului odihnit:

-	bună dimineaţa,
-	bună dimineaţa,
şi aşa şi mîine,
pînă cînd moartea ne va despărţi.