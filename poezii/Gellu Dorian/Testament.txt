Acum ştiu cum va fi, toţi vor fi foarte departe 
şi nici nu vor afla prea curînd,
aşa cum ştiu că de mult m-au şi îngropat şi mi-au mutat mormîntul
în vreo mie de locuri,

niciun semn nicăieri,
peste cîteva coli de hîrtie vor găsi ceea ce n-au vrut să găsească
vreodată,

se vor bucura,
aşa ştiu ei să trăiască în preajma unui foc de tabără,
ca în triburile preistorice
cînd cel care avea colierul trebuia urcat prin
dîra de fum la cer,

fie şi aşa,
pentru fiecare sfîrşit trist
rămîne un început fericit,

mîine vor privi şi ei înlăuntrul lor
şi vor vedea un gol în care le va fi frică să nu cadă,

dar pentru fiecare capătul nu se îndepărtează,
ci se apropie,

ştiu, nu mai e nicio taină,
cînd ieşi din casă pentru ultima oară,
laşi în locul tău casa pe care o deretică moartea.