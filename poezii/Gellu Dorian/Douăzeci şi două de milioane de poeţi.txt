Douăzeci şi două de milioane de poeţi vii
aşteaptă naşterea cititorului,
biblioteca este pustie,
cîrciuma, plină,
se privesc în ochi şi nu văd nimic,

deodată dintre ei se ridică cel mai bătrîn,
îşi adună genele şi adoarme,
plutind prin aer ca un fulg desprins dintr-o aripă de struţ
fugind prin oaza plină de ochi obosiţi,

toţi s-au bucurat de plecarea lui
ca la naşterea unui copil,
din cauza lui n-a mai apărut nimeni prin tîrg,
pînă la el toţi citeau poeziile ca pe nişte rugăciuni,
el i-a învăţat pe toţi să scrie
şi acum nu mai deschide nimeni cărţile
pecetluite în rafturi ca nişte morminte într-un cimitir
prin care nu mai trece niciun urmaş,
pentru că toţi au plecat în lume
sau zac şi ei sub pămînt ca nişte seminţe care n-au mai rodit,

ce bine e,
ce frumos e,
lumea abia acum începe,
ruptă din silaba versului bătrîn,
izgonită din rai
ca din cîrciumă beţivii care nu mai au cu ce plăti,
nu mai au unde să se ducă,
nicăieri nimeni nu-i mai aşteaptă,
iar prin capul lor horcăie sumedenii de fiinţe mici
care se privesc ochi în ochi
şi nu văd nimic,
nimic,
dar pare a fi totul,

ce noapte adîncă,
ce zi luminoasă prin care se vede doar noaptea ce vine,
se aude o voce dintre cei douăzeci şi două de milioane de poeţi
orbi în lumea plină de surzi ,
noi ne-am născut din carnea cititorilor,
în timp ce noi nu suntem în stare să dăm viaţă unui cititor
care să ne foşnească-n urechi
filele cărţilor moarte
pe care numai el le poate reînvia,

şi l-au căutat ca Irod pe pruncul născut într-o iesle,
să facă din apă vin,
 - dar sîngele apă nu se face,
cîrciumile nu sunt biserici,
bisericile nu sunt biblioteci -,
să-l trimită apoi în pustia prin care
poeţii îşi înjunghiau poeziile din care
nu curgea sînge,
ci un alcool dureros de dulce

la nesfîrşit, pînă în ziua cînd toţi vor căuta poetul
pentru a-l cinsti pînă la uitare.