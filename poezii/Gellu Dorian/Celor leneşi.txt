Ei  nu ştiu că nu poţi inventa zilnic altă zi pe care să o priveşti
în ochi ca pe o femeie care scrie ce-i spune gura
muribundului care dintr-odată şi-a dat seama că n-a lăsat nimic scris,
aşa cum lasă viermele în măr lestul pe care nu-l poate
descrie aşa cum fac cuvintele în vîrful pixului
care fură din chiar ochii femeii lumina
pe care cel terminat n-o mai poate numi,

ei doar se furişează noaptea în pat
şi cred că se vor trezi în zori fericiţi, ca ţiganii prin gările
pline de buzunare în care le stă ascunsă ziua de mîine,

ei nu sunt cu adevărat vii,
sunt muribunzi,
dar nu toţi muribunzii îşi pot permite o secretară care să le tragă
cu forcepsul cuvintele din gură,

şi, vorba poetului,
ei, cînd mor, se surpă...