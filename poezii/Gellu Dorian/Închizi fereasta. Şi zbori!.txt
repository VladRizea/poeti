Sunt cu mine tot timpul, aievea este un cuvînt prea
neîncăpător, tot timpul este toată viaţa, aşa
cum stau la mesele lor cei cărora în altă parte le-ar fi urît,
vorbesc sau tac,
eu îi aud şi nu-i întreb nimic, ei ştiu să-mi răspundă
chiar şi atunci cînd din altă lume
li se arată lumea de aici din care ei lipsesc,

eu îi iubesc cu toate bunele şi relele lor,
aşa cum sunt cei care nu ştiu să ceară şi primesc
sau cum sunt cei care nu dau nimic şi au totul,

Dumnezeu e acolo şi aici
şi asta mă face să cred că ei sunt cu mine tot timpul,

apele lor sunt calde,
apele mele sunt reci,
în apele lor se scaldă toţi,
în apele mele doar eu,

şi atunci cînd nu se mai aude nimic,
din cascadele lor
apele scot gemete lungi pînă în inima pietrelor –

şi atunci, închid fereastra
şi zbor!