Sandu n-a mai ajuns bătrîn ca acei oameni
care ştiu că expresul din Budila a devenit inter-regio,
a rămas copil înţelept într-o gară terminus
din care toţi pleacă, nimeni nu se mai întoarce,

- ei şi, plec şi eu un pic de tot dintre voi,
că aşa a vrut Domnul,
că n-a fost să fie aşa cum a auzit un amic
căruia, spunîndu-mi la o bere la Gaudeamus, Sandule, tu cu boala ta
o să ne îngropi pe toţi, i-am zis:
Doamne-ajută! –

Dar Domnul are atîtea treburi pe cap încît văd 
că a pierdut şi ultimul tren din Budila,
burduşit cu inşi ale căror chipuri le-am văzut mai tot timpul
la cozi, fie la aprozar, fie la taxe şi impozite,
oriunde numai la gară nu,

şi cum dracu’ de-o fi cu toţii acum aici
şi nu mă lasă măcar un pic să-mi trag sufletul,
apoi facă ce-or dori cu pămîntul acesta viran
pe care se vor împroprietări
şi se vor ucide ca proştii,

hai, pa, că alt tren nu va mai pleca niciodată din Budila!