Aceste întîmplări sunt toate neîntîmplate,
mi-au spus că de mîine toate se vor întîmpla
şi mîine deja a trecut
şi mîine deja va veni 
şi mîine deja a venit
şi ieri deja nu mai este
şi nimic, dar absolut nimic nu s-a mai întîmplat
din cele cîte s-au întîmplat,

mi-au mai spus că este posibil ca eu să nu fi fost acolo,
este posibil, desigur, ca ei să fi fost în altă parte
şi atunci toate cîte s-au întîmplat
s-au întîmplat în altă parte,

dar inima mea, numai inima mea ştie
că eu am fost mereu acolo
şi n-a bătut deloc în zadar,

dar sufletul meu, numai sufletul meu ştie
că de-acolo n-a plecat nicio clipă,

şi cînd le-au pus cap la cap
toate întîmplările despre care vă povestesc aici
nu s-au întîmplat niciodată să fie acolo,

mi-au mai spus să am răbdare
că nicio întîmplare programată să fie acolo
unde voi fi şi eu
nu va fi în altă parte,
acolo de unde vin toate
şi toate pleacă acolo…