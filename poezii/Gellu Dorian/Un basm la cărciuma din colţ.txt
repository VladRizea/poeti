Peste faţa mesei la care cu toţii aşteptăm,
mai întîi au aşezat o mască,
masca zînei bune 
pe care cu toţii am sărutat-o
pînă ce de fericire cu toţii am murit de fericire,
apoi peste masca zînei bune care stătea lăbărţată peste toată masa
au aşezat o altă mască hidoasă,
cea a mumii pădurii
pe care cu toţii am spălat-o de bube
pînă cînd gura ei s-a deschis,
pînă cînd ochii ei ne-au privit
pentru prima oară 
şi noi ca o oglindă i-am spus că este cea mai frumoasă din ţară
şi masca s-a întins ca o pecingine peste toată masa
care nu mai avea margini, nu se mai termina,
încît a trebuit imediat s-o acoperim
cu trupurile noastre de ierburi peste care
mii de cosaşi treceau cîntînd spre marginea cîmpului
care nu mai avea margine,
care chiar de acolo începea,
care chiar acolo se sfîrşea,
unde aşteptau cei şapte pitici
ale căror mîini iuţi scuturau faţa de masă
din gura căreia a sărit bucata de măr otrăvită
iar noi înviam unul cîte unul
cu coatele ascuţite
aşezate pe faţa ei netedă şi frumoasă
ca nici a uneia dintre femeile care ne-au părăsit –

azi aşa,
mîine aşa,
masa a început să fie rîvnită de cei ce priveau prin fereastră,
unii chiar de dincolo de gard,
prin binoclu,
de la o zi la alta, faţa mesei căpăta cute,
feţele noastre se zbîrceau,
unele chiar dispăreau definitiv pe sub masă,
în timp ce femeile împărţeau firimituri altor ciocuri
ivite din zbor pe deasupra capetelor lor 
care-şi ridicau poalele
pînă la umerii piticilor ajunşi uriaşi
prin palatele unde mai marii decideau
cum să împartă masa
peste care coatele noastre au stat o viaţă
şi-au povestiti nimicuri dintr-astea
cu carea cei mai fericiţi şi-au hrănit sufletele
cu care acum urcă la cer,
în timp ce pe povestitor l-au aruncat în foc
de unde va renaşte
în alte suflete
coborîte din cer pe pămînt –

azi aşa.
mîine aşa,
azi aşa,
mîine aşa,
pînă cînd masa se va face una cu pămîntul
a cărui faţă n-o va mai săruta nimeni,
doar Dumnezeu  va aşterne pe ea flori, ierburi,
peste care nu vor mai trece cosaşii
pe feţe cu măşti trase la xerox.