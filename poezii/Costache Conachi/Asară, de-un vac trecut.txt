Asară, de-un vac trecut,
Să gust hazul m-ai făcut,
O, doamna mea ce miloasă,

Şi să cred că n-ai oprit
Nici un lucru nejărfit
Din cîte ai mai frumoasă.

Ochi, guriţă, piept şi sîn,
Voi, la care eu mă-nchin,
Şi tu rai ascuns pre tare,

Pomeniţi necontenit
Cît zbucium şi vînzolit
Aţi răbdat cu luptă mare.

Cum sîmţăm că să bătea
Inima ei supt a mea
Cu răsufluri îndesîte,

Piept pe piept tot apăsînd,
Gură pe gură muşcînd
Ţîţîşoare dezvălite.

Iar voi, mîni, ce-aţi dat porneală
Că m-a iubi o Marghioală
Aleasă între femei,

Binevoiţi pe-a ei braţă,
Cînd a fi să ies din viaţă,
Voi să-nchideţi ochii mei.