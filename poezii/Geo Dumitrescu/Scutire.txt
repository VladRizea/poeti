Mă uit prin gratii - unde e afară
și unde e înăuntru?
Cu cât mai grea e-acolo
mișcarea-n cerc în jurul unui blid
decât aici mișcarea blidului înverșunat
în jurul frunții mele?

Ia o țigară! - dac-o rupi în două,
ai să fumezi și mâine.
Și orice rupi în două
îți mai ajunge pentru înc-o viață...

Întind o mână prin zăbrele
spre ochii tăi tăcuți...
Tu să nu faci la fel. Păstrează-te
în chinul tău egal, odihnitor,
în care n-ai nevoie de batistă
nici pentru ochi, nici pentru tâmple...

Tu numai libertatea ai pierdut-o -
și nu pentru vecie.