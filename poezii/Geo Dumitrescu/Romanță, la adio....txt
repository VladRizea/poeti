Și-am zis foi de tiparoase -
hai, digulai-dam digu-digu-lai,
M-au iubit femei frumoase -
hai, digulai-dam digu-digu-lai,
Și-ndrăznețe, și sfioase,
Și naive, și focoase -
digulai-dam-digulai…

Frunze,-n toamnă, de aramă -
digulai-digu-digulai,
M-au iubit femei de seamă,
Și cu blugi, și cu năframă,
M-au iubit femei deștepte,
Când loiale, când abjecte,
M-au iubit figuri distinse
Și mai crude, și mai ninse,
M-au iubit mironosițe -
Când cu fapta, când cu “fițe”…
digulai-dam, digu-digulai…

Frunză grea de calomfir,
digulai-dam,
Și pe voi vă trec în șir
Umbre dragi din cimitir:
Pomenescu-vă pios
Că m-ați iubit prea frumos
Digulai… pe-o sfântă rază -
Domnul să vă aibă-n pază,
digulai-dam, digu-digulai…

Foaie verde patru frați
digulai, digulai-dam,
Voi, neveste de fârtați,
Ce-n păcat m-ademeneați,
Soțioare de amici
Amatoare de “lipici”, -
De v-am ocolit cândva
Să mă ierte Precista!,
De v-am amânat mereu
Să mă ierte Dumnezeu! -
Dar mai tare fu credința
Decât pofta și putința!…
hai, digulai-dam digu-digu-lai…

Frunză verde nenufar
digulai-dam-digulai,
Și voi, fete de trotuar.
Dulce,-al întâmplării dar,
Ce m-ați luat de ucenic
Când eram încă prea mic
Și, pentru un pumn de lei,
V-ați uitat în ochii mei:
Dragoste involuntară
Cât stă trenul într-o gară!…
digulai-dam, digu-digulai…

Foaie verde și-o lalea,
digulai, digulai-dam,
Multe-a tras inima mea
în război cu dragostea -
Inimă de cavaler,
Suflet pururea stingher,
Inimă zburătăcită
Din iubită în iubită…

Frunze vechi de măghiran,
digulai-dam-digulai,
Mai dă-mi, Doamne, înc-un an,
înc-un an și alți câțiva
Să se-ntoarcă dragostea:
Să visezi și să respiri
Scotocind prin amintiri
Zvonul primelor iubiri…

Digulai și-o peruzea,
digulai-dam-digulai,
Căina-m-aș-căina:
Nu de ce am pățit cândva -
Ci, of Doamne, cum să zic,
Că nu mai pățesc nimic!…
digulai-vai!-digu-digulai…

Frunze dulci de tiparoase,
digulai, digulai, dam,
Flutur steaguri de mătase:
Mândru sunt, măre, cât șase,
C-am iubit femei frumoase,
digulai,
Și-ndrăznețe, și sfioase,
Și novice, și focoase,
Când prea coapte, când
fecioare,
Nobile, ori populare…
digulai-dam-pururi digulai…