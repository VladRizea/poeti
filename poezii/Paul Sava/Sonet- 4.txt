SONET


Pe masa neagră roșia tulipă
ne-ascultă de o-ntreagă dup-amiază,
și, surdomută, parcă ne sfidează
cu eleganța-i nestereotipă.

Pulverizează mută peste noi
din statica-i perfecțiune gravă,
fără parfum, o liniște bolnavă
ca zborul unei păsări cu aripile moi.

Stăm față-n față, pofta cu flămândul.
Minciuna simt încet cum se-nfiripă
din schimbul mut al gândului cu gândul,

să facă umbră adevărului de-o clipă,
și te implor, pe Eros invocându-l,
nu mai roși, iubita mea tulipă!

Paul Sava-LACRIMI USCATE.