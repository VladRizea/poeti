TIMP E DESTUL!


De luni dimineața,
ne sculăm pe-ntuneric
și ne ducem, voioși,
la slujbele noastre
unde avem:
mult de lucru
spor la nimic,
și ora de masă.

Timp e destul!

Apoi, strâns uniți,
ne călcăm din nou în picioare
în mijloacele de transport în comun,
ne analizăm munca
de peste ziua care s-a scurs
și facem planuri
pentru cincinalul care urmează,
fiindcă noi muncim cu ziua
dar ne bucurăm cu cincinalul.

Timp e destul!

Și noi îl irosim stând la cozi
la "poate vine ceva"
sau "altceva"...
sau dac-a veni,
din patru vânzători
unul schimbă poziția mărfii în rafturi,
(ca să pară mai multă)
unul mătură de sanepid,
altul semnează de luat în primire,
și ultimul,
cel mai obosit,
cel mai supărat,
cel mai acrit,
fără nici o grabă, servește.

Timp e destul!

Apoi, pe-ntuneric, purtând sacoșe goale
în mâini bătătorite de-aplauze,
ne ducem spre casă
ca să ascultăm la radio
cât de greu trăiesc alte popoare,
și adormim obosiți,
visând că ne dăm viața pentru patrie,
pentru diverse persoane,
pentru diverse organizații obștești.

Și așa,
de  luni până sâmbătă seara,
când ni se arată pe micul ecran
cum și alții și-au dat viața
- pe micul ecran -
ba pentru unul,
ba pentru altul,
și ascultăm fericiți
povești despre viitorul fericit
al nepoților nepoților noștri.

Timp e destul!

Ajungând să-i slăvim 
pe cei care și-au arogat
dreptul de a ne face fericiți,
râvnim și noi s-ajungem ca ei.
Fiindcă ei și numai ei,
singurii ei,
nu se trezesc dimineața pe-ntuneric,
nu se stâlcesc în mijloacele de transport
în comun,
nu stau la cozi la nimic
fiindcă totul le vine de-a gata,
acasă, în bucătărie,
în pivnița cu vinuri alese.
Numai ei, singurii ei
nu fac economie la kilowați sau căldură,
nu-și hrănesc copiii
cu sfaturi dietetice.

Somnul lor
e veghe pe libertatea noastră de a munci,
de a  face corvezi.
Ne-a mai rămas doar
dreptul de ai aclama,
de a-i slăvi
și ovaționa.
Trăiască longevitatea!

Timp e destul!

Paul Sava - LACRIMI USCATE