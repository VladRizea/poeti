FABULA CU PROGRESUL


De când lumea și ori unde
toate ouăle-s rotunde
și găinile le fac
cât ai zice cot-codac.

Într-un sat de pe pământ,
un țăran prea iscusit,
despre ouă, s-a gândit
că nu-s bune-așa cum sunt.
Deși bune de mâncat,
sunt prea greu de ambalat.
-Măi ce bine-ar fi să fie
pentru oameni, pentru state
și pentru economie,
ouăle de-ar fi pătrate!
Sau, vorbind mai pe-nțeles,
ăsta zic și eu progres!

Și chiar de-și găsi idea
de "progres" nu prea firească,
își luă galinaceea
și-ncepu s-o lămurească.
Dar cu toate c-a-nțeles
ea idea de progres,
totul fuse în zadar!
Nici în zori, nici pe-nnoptate
n-apărură în cuibar
ouăle cele pătrate.
Insu-atunci schimbă metoda
cu alta mai anapoda:
îi dădu să dumice
numai lucruri cubice.
Până când, biata găină,
proastă la metamorfoză,
fără nici o altă vină,
a murit de..."cubicoză".
și țăranul iscusit
a rămas sărac lipit.

Paul Sava - LACRIMI USCATE