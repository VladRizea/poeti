SONET


De dor și drag, prin gerul bobotezii,
dorind să mă înfrupt dintr-ale tale,
ți-am tot trimis însemne vegetale,
dar din păcate n-am găsit și frezii.

Iubirea noastră se-nfiripă blândă,
sărutul tău de-abia'nceput se curmă,
și râzi apoi, lăsând nimic în urmă,
și râsul tău e dulcea mea osândă.

Răbdarea mea de dragoste se ține
hrănită cu dorințe iluzorii.
Tot mai nădăjduiesc că va fi bine.

Te mai iubesc pân-or veni cocorii,
și dacă nu...cu lacrimi misogine,
o să m-arunc, învins, printre prigorii.

Paul Sava - LACRIMI USCATE