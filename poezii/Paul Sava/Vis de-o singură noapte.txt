VIS DE-O SINGURĂ NOAPTE


Visuri, pe toate drumurile!
De visători ducem lipsă.

Luați copii, luați oameni mari,
luați oameni mici, luați cu toții!
Visuri se găsesc pentru toți;
unele împlinite, ce-i drept,
altele, milioane,
sub forma cea mai pură de vis.
Luați-l fiecare pe cel ce v-a fost scris.

Nu vă lăcomiți oameni buni!
Nu dați iama
în visurile aproapelui vostru!
Nu jăpcuiți
visurile generațiilor următoare!
Visuri pe toate drumurile,
pentru toți flămânzii de visuri.
De visători ducem lipsă.

Eu unul vi le cedez pe-ale mele,
socratic, fidel mie însumi.
Nu, nu sunt generos!
Sunt sătul!
Sunt sătul până-n gât de visuri mărețe
sortite urmașilor,
urmașilor urmașilor mei.

Pentru mine nu vreau decât un vis mic,
ca un paralelipiped mic de pământ,
strecurat în amurg
în așternutul focului care mă arde,
și, care, până la utrenie visându-l,
să facă o cărămidă roșie,
mai aspră decât toți bureții de piatră,
ca s-o pot pipăi
până mi-or sângera degetele,
și să v-o arăt tuturor,
hohotind printre lacrimi:

Priviți, iată-l cum arată!
Acesta e visul meu ne-nplinit!
Un vis de-o singură noapte.

Paul Sava - LACRIMI USCATE