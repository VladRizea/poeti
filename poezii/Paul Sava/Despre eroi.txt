DESPRE EROI


Toți eroii sunt morți!
Nu există eroi în viață.
Eroii n-au urmași.
Dar urmașilor lor neeroi
le revine gloria de a perpetua specia.
Eroii sunt mândria lașilor.
Un popor fără eroi,
ca să supraviețuiască,
trebuie să și-i invente.
Dacă eroii nu există în realitate,
e de datoria poeților să-i creeze.
Un erou care nu există
decât într-o opera artistică,
poate înlocui cu succes un erou
care a fost odată viu,
și rolul celui închipuit
poate fi la fel de important
ca al celui dintâi.
Mitologiile sunt pline de eroi,
despre care nimeni nu știe dacă au existat
cu adevărat vreodată, dar care,
o, nobilă ficțiune,
au supraviețuit și vor trăi veșnic.

Paul Sava - LACRIMI USCATE