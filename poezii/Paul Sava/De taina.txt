DE TAINĂ

Dulgher fiind,
mi s-a cerut să fac din lemn
ceva să se înalțe către cer,
un monument, un semn.

Cioplii statuia Omului, înaltă,
cu brațele spre două zări întinse.

Făcusem Crucea; un semn
de înțelesuri mult mai necuprinse.

Când s-a apropiat de mine, învăluitor,
un tânăr de treizecisitrei de ani
m-a întrebat cât costă,
căci vrea s-o poarte El.
Nu are preț, i-am spus, e pentru mine.
Dar Eu am fost trimis și-ales
s-o port în locul tău
și pentru tine.
Ca să-nțelegi misterul,
ascunde-voi ceva în pumni
iar tu ghicește-n care.
Cu-n zâmbet cald și trist, atoateștiutor,
privindu-mă în ochi, mi-ntinse pumnii,
iar eu, înfiorat, am zis în ăsta.

Deschise pumnul.
N-avea nimic ascuns.
Decât, în palmă,
ca o cireașă roșie zdrobită,
un semn.

Paul Sava- LACRIMI USCATE