O, CÂT AM AȘTEPTAT-O!


O, cât am așteptat-o!
Cu câtă trudnică râvnă,
cu câtă dureroasă credință,
mereu drept, în picioare,
bătut peste ochi,
schingiuit,
de câte ori, mereu drept, în picioare,
pentru ea n-am murit!

Pentru ca, într-o dimineață spălată cu lacrimi,
s-o găsesc scheunându-mi la ușă,
pe ea,
mult râvnita,
îndelung așteptata
libertatea.

Am strâns-o la piept printre răni,
am încălzit-o lângă buretele cu otravă
și am plâns peste ea lacrimi de bucurie
ca pentru nemurire.

Dar fiara,
căci ea era,
ca un vis viu mi-a intrat în casă,
în așternut,
și, pe lângă buretele îmbibat cu otravă
de sub coasta știută,
mi s-a prelins în piept,
și acum,
cu nemiloase gheare,
îmi zgârie inima,
ca o piatră roșie ponce,
îngenunchindu-mă
pentru întâia oară.

O, și cât am așteptat-o!
Mereu drept, în picioare,
de câte ori
pentru ea n-am murit!

Paul Sava-LACRIMI USCATE