CUTEZANȚA


O, timpule, trecătorule,
nebunule,
crezi că mă sperii tu?
Păi de când mă știu,
eu am supus regi și împărați
și pe muma pădurii.

L-am închipuit pe Dumnezeu,
și L-am fixat pe ziduri în catedrale,
de unde mă privește și azi.

Lanțurile robiei le-am rupt,
și mi-am făcut, călător,
câte-un vecin în fiecare pulsar.

Și crezi că mă sperii tu,
o, timpule,
trecătorule,
nebunule?

Cu un zâmbet hain,
timpul mi-a făcut doar atât:
" țâncule !",
cum ameninți copiii cu degetul.

Prima mișcare a arătătorului,
pendulat,
am mai văzut-o, parcă,
orizontal.

La a doua,
geamăn cu rocile,
odihneam de milenii
în regnul mineral.

Paul Sava - LACRIMI USCATE