DE UN REVELION


De-aia nu mă tem de nime,
și-n iubirea mea tot stărui:
că știu bobii fiecărui
să-i ghicesc în vers și rime.

M-am împăunat cu lauri
descântând cu vorbe mici:
... hai la groapa cu furnici,
ba-i aici, ba nu-i aici…
însă tu visai centauri.

Scriu acum pe albul colii
mamei mele- acolo sus
farmecele cum sau dus,
și-am rămas plin de orgolii
și cu teci în loc de săbii.

Spartă-n cioburi, forța vrăjii
zace ca pe-ntinsul plăjii
așchii negre de corăbii.

Dar în noaptea de zi-ntâi
mi se va-ntregi puterea
vrăjii, și-ai să simți ca fierea
umbra mea la căpătâi.

Arunca-voi bobii-n vânt
cu puteri faustiene,
te privi-voi printre gene
a iubire și descânt.

Lupului ce-n dinți te rupe
fiindcă alte prade nu-s,
să-i spun pleacă, du-te lupe,
du-te, du-te, și s-a dus.

Paul Sava - LACRIMI USCATE