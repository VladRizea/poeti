BEAT E MAI BINE

Poetului Teodor Pâcă

Beat e mai bine!
Trezia nu-și mai poate folosi bricele adevărului,
nemiloase, triste, mușcând încrâncenate, lin,
din splendida, nemutilata iluzie.
Se trăiește din plin
halucinația binefăcătoare a culorilor,
a volumelor,
a vectorilor dirijați cum vrei tu,
Dumnezeu al forțelor mute,
nepipăite niciodată de nimeni.
Vrei un luceafăr?
Strângi pumnul beat de pahar
până-l faci zob, tăndări
amestecate cu sângele tău și al Domnului.
Un pumn de luceferi arzând!
Lasă-i să-ți curgă printre degetele darnice,
pentru lauda tuturor săracilor însetați de iubire
și lipiți pământului.

Ochii flămânzi lacomi să vadă luceferi,
mâini tremurânde se-ntind ca un cor.
Surâsul stăpânitului de patimi se împletește,
pe acelaș obraz, cu lacrimile fericitului.

-"Dați-mi, vă rog, ștergarul Sfintei Veronica"
- "Nu mai avem; chiar ieri s-a terminat.
Dar până una alta,
plătește paharul, bețivule!
Plataa…!''

Paul Sava - LACRIMI USCATE