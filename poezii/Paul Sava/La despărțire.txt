LA DESPĂRȚIRE


Când a plecat de lângă mine Dumnezeu
m-a fulgerat c-o lacrimă de sânge,
și-n suflet, ca-ntr-un fund de eleșteu,
mi s-a-necat un demon care plânge.

Corabia iubirii pânzele și-a strâns,
mă urmăresc, ca răsuflarea unui gâde,
cele mai triste lacrimi ce s-au plâns,
și demonul ascuns în mine, râde.

În piept, fierbând, simt doruri peregrine,
sub tâmplă-mi bate lung și grav un clopot,
aud cum plânge demonul din mine,
și, printre lacrimi, râsul lui în hohot.

Paul Sava - LACRIMI USCATE