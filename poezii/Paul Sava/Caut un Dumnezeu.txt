CAUT UN DUMNEZEU 


O, Doamne,
răzvrătitorule de oameni.

O linişte de lavă arzătoare
vărsat-ai peste noi,
ca peste Iov,
când rămăşag cu diavolul făcuşi să-l piardă
de-şi va clinti credinţa şi supunerea-ncercate.

Mâine dau un anunţ la mica publicitate:

"Caut un Dumnezeu bun şi iubitor,
care să creadă
nu în care să cred.
Adresaţi la ziar, sub
cerşetor cu sufletul olog."

Paul Sava - LACRIMI USCATE