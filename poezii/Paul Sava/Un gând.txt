UN GÂND


Un gând învăluit în pânze de eroare,
nelimpede și greu de descifrat
ca o ființă sau ca un păcat,
mă-ndeamnă să ofer cuiva o floare.

Ca o neliniște de dor neîmpăcat,
ca o obsesie, enigmă fără cheie,
încerc să deslușesc: E vreo femeie,
e vreun artist, o fi vreun om de stat?

Nu știu. Nu pot să leg idee de idee
și nu pot cere sprijin nimănui,
și, agasat, pe-a parcului alee,

cu mine însumi rătăcind hai-hui,
simt… parc-aș da cuiva o orhidee
sau o garoafă. Însă nu știu cui.

Paul Sava - LACRIMI USCATE