PROIECT DE FLOARE


Două feluri de vase capilare,
exact ca vasele capilare,
strânse snop,
de tip A și de tip B.

Din pământ hrană,
în pământ moarte.

Clopoței explozivi de glicine
la înălțimea omului,
cupe.

Din aer otravă,
în aer viață.

Aripi de fluturi clorofilați
sau hemoglobinici.

Acesta e proiectul meu de floare,
e visul meu ne-mplinit.

Avându-le, însă, pe toate cele de mai sus,
nu mi-a lipsit decât un Dumnezeu,
care suflând peste ele să le dea viață.

Nu vrei să fii tu chipul meu cioplit?

Paul Sava - LACRIMI USCATE