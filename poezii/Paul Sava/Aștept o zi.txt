AȘTEPT O ZI

Aștept o zi
în care toți să mă iertați:
cuminți,
nevrednici,
înțelepți sau proști,
străini cu mine, rude nimănui.

Aștept o zi 
în care să vă văd sătui,
ca viermii
necutezători să se apropie măcar
de uriașul viu.

Aștept o zi
în care să vă știu
cum chicotiți,
cu ochi băloși,
zicându-vă-ntre voi:
și ăsta suferă ca noi,
și el e vierme;
vezi ca-ngenuncheat?

Aștept o zi,
grijit dar necuminecat,
în care toți să mă iertați,
în care să vă văd sătui,
în care să vă știu cum chicotiți.

Să vă privesc chircit de la pământ,
și dup-o clipă,
să mă-nalț ca la-nceput,
și, drept,
să mă despart de tot,
și să mă duc tăcut.

Paul Sava - LACRIMI USCATE