MISIVĂ


Lui Ion Băieșu

Uzând formula sacră "Guță vere",
scrisoarea ta trimisă de Crăciun
a-ntârziat ca orice lucru bun
și mi-a ajuns aproape de-Nviere.

M-am bucurat destul, dar vreau să-ți spun:
Pe timbre, străchini goale și ciubere
să văd pictate, nu-mi făcu plăcere.
Din contra, "abundența" cu ele o cunun,

și mă înfurii ca mușcat de streche.
De dorul viselor pierdute-n hău,
zac bântuit de-o nouă boală veche,

și trist că nu mai sunt de mult flăcău,
m-aplec să-ți spun o vorbă la ureche:
Să știi că... Guță...nu e bine când e rău.

P.S.:Până-n post scriptum de-mi vărsai otrava,
rămân, cu drag,
al vostru
Paul Sava.

Paul Sava - LACRIMI USCATE