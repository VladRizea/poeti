ZOOLOGIE

Ori de câte ori,
scurmând bălegarul cu ghearele,
orătăniile de pe marginea șanțului
vorbesc despre
ciocârlii,
rândunele,
sau acvile,
spun: noi păsările...
     *
*         *
Am toate motivele să cred
că prima ființă care a zburat,
nu a fost nici Icar,
nici unul din vulturii
care i-au sfârtecat măruntaiele lui Prometeu.
Eu
am aflat
că prima viețuitoare
care
s-a înălțat,
în zbor tremurat,
către soare,
a fost un fluture

-"Cum îndrăznești,
vierme firav,
să treci peste capetele noastre?"
l-au apostrofat rațele, gâștele și găinile.
-"Nu știi că zborul ne-a fost hărăzit numai nouă,
păsărilor?"

Și l-au mâncat.

Paul Sava-LACRIMI USCATE