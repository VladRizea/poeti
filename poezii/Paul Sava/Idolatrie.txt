IDOLATRIE


Rugăciunile mele toate
vor începe de-acum cu toaca de la utrenie,
căci la utrenie mi-ai slujit întâi,
mie, ca lui Cristos Maria din Magdala.
Mă rog să-ți placă îmbrățișările mele tăcute.
Lasă-te în voia mângâierilor mele,
și te voi sluji
-intărește-mă, Doamne! -
cu sărutări și alinturi,
sorbindu-ți răsuflarea
cu dinții pe dinții călcând.

De la facerea lumii,
eu despre aceasta voi spune:
... și a fost ziua întâia…
Și de la ea de acum voi număra anii:
înainte, sau după ce, tu,
mie păcătosului,
mi-ai slujit întâia oară.

Paul Sava - LACRIMI USCATE