ȘI DUPĂ TREI ZILE


Eli, Eli, lama sabactani

Și după trei zile a înviat,
dar să se urce la cer,
să șadă stingher,
de-a dreapta Tatălui,
Lui i s-a părut de neîndurat,
când în lume mai erau atâția orbi,
proști și schilozi de vindecat.

De aceea a venit din nou pe pământ
ca să vindece prostia, întunericul,
schilodeniile
și nedreptatea.

Și iar L-au batjocorit.
L-au țintuit pe lemn sfânt,
I-au spart pieptul cu sulița,
I-au întins buretele cu otravă
să-I umezească setea,
și I-au pus coroană de spini.

Iar El
pe toate acestea
le-a trecut din nou,
pentru simplul motiv
că trebuia să fie Cineva
care să moară
mereu
pentru ei.

Paul Sava -LACRIMI USCATE