ZI DE CURSE


Poetului Bubu Ornarucel împătimit de cai
și curse, mai cunoscut sub numele de Piaza rea.

Doar gânduri rele și tristeți
cobește Bubu și ne-azvârle
din gușa lui ca de șopârle.
Dar noi rămânem precupeți

de visuri. Visul nu ucide
nici caii verzi de pe pereți
nici cai cu numere, răzleți,
gonind în gropi elipsoide.

Cu câte-o plină teșcherea
aveam Parisul la picioare.
Dar vrând norocul să ne stea
prins în destinele aspide

cum ne cobise Piaza rea
Golit și el de tot ce-avea,
tăcut și trist ne urmărea
ca pe poeți câte-o idee,

pornirăm, teleleu, pe jos,
spre Câmpurile Elizee.

19 august 1982
Venind cu Gigi Astaloșul, de la un Vincenne Hipodrom.

Paul Sava - LACRIMI USCATE