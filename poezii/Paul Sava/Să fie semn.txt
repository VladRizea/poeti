SĂ FIE SEMN?


O tuse strâmbă izbucnind în snop
se face ascultată ca o drâmbă
prin ygrecul de stetoscop,
și inima nu bate, se scălâmbă.

Ca un șurub scrâșnit pe răzătoare,
pornește de sub stern sau de pe lângă
smulgând în drum fragmente-alveolare,
și se înfige drept sub gâlca stângă.

Să fie moartea chiar așa pripită?
Să fie oare doar un scurt îndemn
la o petrecere prin veac mai liniștită?

Sau poate că-i într-adevăr un semn
pe care ni-l trimite din vecie,
din fără margine, din depărtare,

de unde pleac-odată fiecare,
Acel ce neștiutele le știe?
Să fie semn, sau binecuvântare?

Paul Sava - LACRIMI USCATE