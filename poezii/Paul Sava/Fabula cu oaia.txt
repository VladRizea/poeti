FABULA CU OAIA


Am cunoscut o oaie
cam greoaie
la minte, ca toate oile,
care văzând noile
înlesniri la învătătură
pentru cei care atâția ani
au fost exploatați de ciobani,
a început să facă atâta gură...
că e grozavă,
că deosebește cașul de otravă,
că știe regulile toate ale firii
dar că, i-adevărat,
(și ăsta nu e un păcat de nereparat)
stă cam prost cu tabla-nmulțirii;
și, deci,
ar trebui să fie, trimisă la o școală,
normală,
sau dacă se poate,
chiar la o universitate.

Ce-a făcut, ce-a dres,
că s-a ales!
Oaia a fost băgată într-o universitate
din care cine iese, le știe pe toate.
Examenele le-a luat, de căpoasă,
în câteva zile;
ba pe ochi frumoși, ba pe pile,
ba c-avea origine sănătoasă...
Pe scurt, îndată ce s-a întors,
a început oaia să dea lecții de tors.
Dar ea mai mult făcea pe deșteapta
că materie nu prea știa.
În mintea ei le cam încurca pe toate:
stânga cu dreapta,
libertatea cu anarhia,
și tovărășia
cu obrăznicia.

Dar se vede treaba,
o pătrundere
în posturi de răspundere
e foarte cu putință
dacă ai talentul
să-ți declari atașamentul
și să mărturisești
atunci când greșeșți
c-ai fost de bună credință.
Și așa până la urmă,
oaia noastră a ajuns responsabil de turmă.

Imediat adună toate producătoarele de lână
și celelalte animale trăitoare la stână,
și citi:
Cercetând situația cu amănunt și precizie
am hotărât să aplic următoarea decizie:
Ciobanii să dispară cu câini cu tot și bâte,
că ne-au făcut doar rele și...
câte și mai câte.
Ne-au învrăjbit cu lupii și fiarele pădurii
-vecinii prea puternici - prin intrigile urii,
făcându-ne cu dânșii noi să purtăm războaie
nedrepte.

Semnat, deșteapta Oaie.

Zis și făcut! Decretul afișat,
ciobanii toți și câinii plecară pe-nserat,

Dar când, în plină noapte, dorm oile netoate,
se napustiră lupii, și le-au mâncat pe toate.

Paul Sava- LACRIMI USCATE.