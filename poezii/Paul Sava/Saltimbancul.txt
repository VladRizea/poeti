SALTIMBANCUL


Scrie, spune sau citește,
toată lumea veselește.
Sare, merge sau dansează,
spectatorii se distrează.

Scoate panglici, bea sineală,
face șotii sau se strâmbă,
cântă simfonii din drâmbă,
și-unii cred că din sminteală
ieri, sărind într-un picior,
i-a jurat pe veci amor
balerinei dăruite
cu priviri smărălduite.

Și-au făcut un haz nebun,
când, luând în pumn tutun,
l-a-nghițit ca pe-o petală
de salcâm. Ce mai greșală!

Lumea-n jurul lui se strânge.
Ca la circ. Dar saltimbancul,
când e singur, parc-ar plânge.

Paul Sava - LACRIMI USCATE