EROTICA


A fost o dimineață de miercuri către joi;
spre patru jumătate.
Eram numai noi doi,
și rupți de restul lumii printr-un imens abis.
Tu, blândă lângă mine,
abandonată în voia mângâierilor mele.
Într-o mișcare de leagăn a capului
ți-am simțit gura cald întredeschisă,
cu zâmbetul trist,
amestec de poftă și nesupunere,
umbrit de nerăbdări și nesiguranță.
Erai cu mine, în ființa mea
când m-am aplecat liniștit să-ți împlinesc voia;
erai lângă mine,
șarpe sau Evă,
și nici un paradis nu m-ar fi reținut,
pe mine Adam,
de mi-ar fi fost făgăduit fără ființa ta.
Tu erai paradisul, și în tine eram.
Pentru tine munca se făcea vrednică
de a fi dorită.
Adormită în brațele mele
erai atât de bună,
că ochii tuturor muritorilor,
privindu-te,
ar fi trebuit să se spele de lacrimi.

20 iulie 1961
Paul Sava - LACRIMI USCATE