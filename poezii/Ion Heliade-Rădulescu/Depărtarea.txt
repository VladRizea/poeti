(Paolo Rolli)
Singurică şi umbroasă, 
Dumbrăvioară, -n tine viu
Trista-mi inimă noptoasă
În repaos să mi-o ţiu.
Orice-obiect ce altu-i place
Eu îl văz posomorât;
Am pierdut dulcea mea pace
Şi eu însumi m-am urât.
Nina mea, frumosu-mi focul, 
E aci! Dorul mi-a spus.
Vai! o caut în tot locul
Şi stiu singur că s-a dus!
Câte ori, frunze iubite, 
Umbra voastr-o coperi!
Curs de ceasuri fericite
Cât de repede fugi!
Spuneţi, spuneţi, drage unde, 
Voi vedea-o eu sau nu?
Vai! dar eco îmi răspunde
Şi îmi par’ că zice: nu!
Simt o dulce murmurare, 
Un suspin poate va fi;
Poate-a zâne-mi e oftare
Ce îmi zice: va veni.
Vai! e râul ce se frânge
Printre stânci lăcrimător, 
Şi nu murmură, ci plânge, 
Că-i e milă de-al meu dor.