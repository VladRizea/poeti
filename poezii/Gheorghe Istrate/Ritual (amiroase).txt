Amiroase, Doamne, amiroase
timpul vechi îmbătrânind pe oase,
anii mari cât marea desfăcută
peste putrefacta noastră plută.

Amiroase, Doamne, amiroase
timpul vechi cu-mpletituri de rase,
vărsături de neamuri supte-n delte
înroşind nisipurile fierte.

Voci târzii, amurguri dilatate
peste frageda eternitate,
amiroase, Doamne, amiroase
a Iisus, a ceruri fără oase,
a veşmânt înconjurând în gând
frigul mare-al Domnului cel Blând.