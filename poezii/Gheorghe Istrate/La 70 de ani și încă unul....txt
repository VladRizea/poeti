Se închină soţiei mele, Michaela, artist
plastic, apusă la vârsta de 63 de ani

La 70 de ani și încă unul
potcoava coaptă-ncepe-ncet să cadă,
iar vinul putrezește trist în cadă
pe când mă-năbușă fierbând destinul.

Măselăria s-a carbonizat,
am ochii goi ca două stinse parce,
pruncul plângând în mine se întoarce
și mă descoperă canonizat...

Tu pui răsadurile morții-n spini,
răsare-n urmă gheară-n altă gheară,
tu luptă-te-n lupoaica ta ursară
și îmi presează oasele în crini -

la levitația dintâi de astă seară,
la 70 de ani și încă-o vară...