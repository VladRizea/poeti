Ce să refuz şi ce să mai accept,
toate cuvintele miros a moarte
bat clopotele-amurgului în piept
mirosul lor, copile, ne desparte.

Încep o floare şi-o termin în zori,
mi-e îngerul bolnav şi mă refuză,
dă-mi, Doamne, plânsul unei mari candori
şi dă-mi ninsoarea pruncilor pe buză.

Dar nu mai sunt cuvinte ca să spui,
o spadă se sfărâmă între oase,
mi-e îngerul bolnav şi boala lui
în cerul tot a moartea mea miroase.