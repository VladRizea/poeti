În oaza mea de umbră şi cuvânt
mă ruşinez mereu de-atâta viaţă
când prieteni buni, prelinşi de mult în ceaţă,
îmi tot fac semne să m-aşez la rând.

Din lumea Ta eternă şi de gheaţă
trimite-mi, Doamne,-anume un veşmânt
să-mbrac lumina morţii-n care sunt
şi pune-n el putere şi povaţă.

Ieri s-au surpat ferestre-n univers,
în fumul lor Te-ai desfăcut fantomă,
lărgimea nopţii leapădă aromă
şi numele din faptă mi-a fost şters.

Desprins de pulbere şi de păcate,
sunt un heruv născut pe jumătate.