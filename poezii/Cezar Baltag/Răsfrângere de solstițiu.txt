Așa a fost Acum. Din așteptare
în clima fulgerului vei descinde
cu umbra-n flăcări, inima-n uitare
și fagurii-amintirii drept merinde.

Deschide-te, convalescentă vale,
să treacă de hotarul galben cel
incinerat de liniștea pe care
în reci extaze o creștea în el.

Pleoapa nu mai cade. La amiază,
mutându-și cifra zodiei din loc,
el traversă cu aripi nemișcate
această zi cu abdomen de foc.