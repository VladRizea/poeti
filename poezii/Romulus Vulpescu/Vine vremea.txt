Vine o vârstă, vine o veste, vine o vreme,  Vine o vamă, vine o voce, vine, cheamă,  Cheamă ziua, cheamă ora, cheamă clipa tuturora. Cheamă, pleacă, vine, este !  Vine vama să-mi măsoare porţia de har,  Vine vama cu închisoare, căci am fost tâlhar. Vine ziua să coboare discul meu solar,  Vine ziua să fiu boare, cer şi aer clar.  Vine vestea să-mi strecoare că respir mai rar,  Vine vestea că-i răcoare pe itinerar,  Vine ora care doare, scrisă în calendar,  Vine ora ca odoare să vă las în dar.  Vine vârsta când dogoare patul de coşmar,  Vine vârsta de rigoare şi de somn sumar. Vine clipa să înfioare mitul necesar,  Vine clipa când mioare în folclor tresar.  Vine vremea la izvoare să mă întorc deci iar,  Vine vremea să dau floare, poate fructe chiar. Vine o vamă, vine o voce, vine, cheamă Cheamă, pleacă, vine, este ! 