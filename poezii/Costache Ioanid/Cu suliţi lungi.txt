Cu suliţi lungi, cu săbii grele
Ostaşii unui sfânt sobor
Te-au dus în faţa judecăţii
Pe Tine, Salvatorul lor!

În jurul Tău s-au strâns bătrânii, 
Învăţătorii vechii legi.
Iar Tu ai stat cu mâini legate, 
Tu, Creatorul lumii-ntregi.

Pilat, în toga purpurie, 
Privi de sus cu chip de leu.
Şi nu ştia c-avea în faţă
Pe Împăratul Dumnezeu.

Pe drumul trist Te-au plâns trudiţii
Şi-au râs cei mândri şi bigoţi.
Iar Tu urcai scăldat în sânge
S-aduci iertare pentru toţi.

Te-ai aşezat cu braţe-ntinse
Să aperi un pământ pierdut, 
Căci numai Tu ştiai că-n lume
N-avem alt preţ, n-avem alt scut.

De-atunci mereu lovim în Tine
Şi te gonim cu ură grea.
O, cât ai îndurat, Isuse, 
Ca să câstigi iubirea mea!