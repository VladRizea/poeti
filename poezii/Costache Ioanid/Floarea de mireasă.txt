Pe un fir de floare pală,
că pe-un coif de îngeraş,
pe un fir de floare pală,
dintr-o singură petală
s-a oprit un fluturaş.

- Vai, şopti el, câte zale
are dalia pe strai!
Vai, şopti el, câte zale,
câte sute de petale!
Şi tu numai una ai...

Ascunzând în ea mirarea
de-un astfel de gând străin,
ascunzând în ea mirarea,
i-a răspuns c-un zâmbet floarea
şi cu-o lacrimă-n declin!

- Eu sunt simplă, dar aleasă.
Şi n-aş vrea un alt veşmânt.
Eu sunt simplă, dar aleasă,
căci sunt floare de mireasă
care spune: "Una  sunt!"
                   AMIN