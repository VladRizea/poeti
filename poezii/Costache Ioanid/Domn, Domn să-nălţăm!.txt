Am pornit să colindăm,
pe la geamuri să cântăm,
să cântăm cu bucurie,
îngerii cu noi să fie!

Am pornit să dăm de veste
c-a venit un Prunc în iesle.
A venit pe iarbă rece
ca pe oameni să-i încerce.

A venit pe sub şindrilă
ca să vadă cui i-e milă.
A venit pe buruiană
ca să vadă cine-L cheamă.

Cine-L cheamă în ogradă
capătă în toate roadă.
Cine-L cheamă în pridvor
capătă un Salvator.

Cine-L ia cu el în casă
are-o viaţă luminoasă.
Cine-L ia la el în piept
are-un cuget înţelept.

La poarta Sionului
sta-va Fiul omului,
să primească fericit
pe cei care L-au primit.

Să ne-mbrace-n haine noi
cum L-am îmbrăcat şi noi
Să ne-mbrace-n strai curat
cum şi noi L-am îmbrăcat.

Să ne ia cu El în casă
cum şi noi L-am pus la masă.
Să ne dăruie bucate
cum şi noi I-am dat de toate.

Floricică de sulfină,
să ne dea Isus lumină,
să ne scrie-n cartea Lui
cu pecetea Mielului!

Mielul cel din Betleem
să ne facă să veghem!
Mielul cel de pe calvar
să ne dea Edenu-n dar!

AMIN