Ce dor frumos, ce Rai ne leagă..
Eu cânt cu lacrimi, Tu le-alini!
De dragul Tău mi-e lumea dragă
Ca-n ea te văd şi-n flori şi-n spini!

În crinii albi Ţi-e sărutarea,
În maci văd sânge pe Calvar..
De dragul Tău mi-e dragă valea
Şi cerul fără de hotar!

În bulgari reci te văd cum sameni
Şi-n spini, văd pasii-nsangerati!
De dragul Tău iubesc pe oameni..
Azi sunt străini! Iar mâine, fraţi!

Când turme trec ducându-şi dorul
Şi spune-un fluier "Sunt cu voi!"
De dragul Tău mi-e drag pastorul
Ce-şi pune pieptul printre oi!

În cei aleşi îţi văd iubirea,
Cu ei, cântându-Ţi psalmi în văi!
De dragul Tău, le sorb privirea..
Pe-obrajii lor, sărut pe-ai Tăi!

Şi cât mi-e dat să nu-Ţi văd Faţa
Dorit de stele ca un mag,
De dragul Tău, mi-e dragă viaţa,
Şi moartea... nu-i decât un prag!