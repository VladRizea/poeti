Am fost pus mai mare
peste un teritoriu disputat,
sediul era
între piețele învingătorilor vechi
și învingătorilor noi,
reclamațiile uzaseră o mașină de presat,
am încurajat transcendența terestră,
exercițiul disperat al absenței celeilalte,
fluxul afectiv,
încât aerul abia să mai poată rămâne aer,
gata să devină solid,
solicitantii erau mediocri tineri,
delirau pe două, trei realități
cât mai opuse rampei mării,
unul revendica un plan plan,
altcineva un gând stând
sau o roată roată,
îi priveam, îi priveam,
erau vanitoși cu bube dulci.

Le-am recomandat baluri
și amor didactic,
mai târziu am cerut să fiu transferat
într-un lagăr de păsări sfinte.