Paznicii
nu vor fi pedepsiți niciodată,
atenția lor se concentrează
pe aerul adânc
de înălțimea unui stat de om
pe când cu libertatea infernală,
noaptea, manechinii
lucrează prin interioare,
mult mai bine costumați
decât ziua -

se duc și se întorc
pe canale speciale,
pun la cale tranzacții,
puncte fixe de atragere, viziune,
modifică destine, cu un surâs etern
ei garantează fluxul
relației de-un fel,
și de alt fel,
iar paznicii care-au văzut
ce se petrecem
de spaima superstiției
își pierd glasul,
salută dimineața
manechinii proaspăt parfumați
dincolo de vitrine
și merg să intre în etuve.