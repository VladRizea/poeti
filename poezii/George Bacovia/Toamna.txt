Răsună din margini de târg, 
Un bangăt puternic de armă;
E toamnă... metalic s-aud
Gorniștii, în fund, la cazarmă.

S-aude si-un clopot de școală, 
E vânt, si-i pustiu, dimineață;
Hârtii și cu frunze, de-a valma, 
Fac roata-n vârteje, pe-o piață.

Se uită în zări catedrala, 
Cu turnu-i sever și trufaș;
Gradina orașului plânge, 
Si-aruncă frunzișu-n oraș.

Și vine, ca-n vremi de demult, 
Din margini, un bucium de-alarmă, 
E toamnă... metalic s-aud
Gorniștii, în fund, la cazarmă.