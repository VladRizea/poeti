Nu se mai vindecă această ţară
De boala asta groaznică şi rară.

Este hoţia cea mai blestemată
Care ne trage, zi de zi, pe roată.

Sondaje mincinoase şi nefaste
Scoase din burţi de nişte neamuri proaste.

Apoi se fură-n văzul tuturor
La urne chiar, şi pe calculator.

Softul netrebnic e trucat din vreme
Cu cele mai sofisticate scheme.

Echipe de borfaşi bine dresaţi
Din zori şi pînă noaptea sunt plimbaţi.

Autocare pline de geambaşi
Cutreieră la sat şi la oraş.

Aceste turme bine furajate
Votează în delir, fiindcă se poate!

În cârdăşie cu primarii hoţi
Mafia scoate limba de doi coţi.

Pe înserate, se răstoarnă votul
Rapid se schimbă urnele cu totul.

Poliţia şi cu Jandarmeria
Au scris pe steagul lor: „Servesc Mafia!”

La un semnal, încep să intre-n roluri
„Sondorii” ce livrează exit-poll-uri.

Coloane colorate şi lucioase
Te mint ca nişte mere viermănoase.

E pus la grea-ncercare angrenajul:
Cum să se „pupe“ urna cu sondajul?

Cum poate fi servită pe o tavă
Această cupă plină cu otravă?

Înghit românii şi de data asta
Iar Europa va tăcea, ca proasta!

În ţara asta fără Dumnezeu
Se fură tot: şi sfîntul Curcubeu.

Se fură grâul din colivă chiar
Şi zahărul din ceai, de-l bem amar.

Se fură dinţii, ochii unui mort
Şi fătul rezultat dintr-un avort.

Ce ţară mai e asta? Nu e ţară
E colonie penitenciară!

Nu vă miraţi că de un sfert de veac
Românii pupă moaştele şi tac.

Tratează cu sictir şi cu boicot
Chemarea politrucilor, la vot.

Şi dacă merg la urne, unii vin
Pentru fasole şi un kil de vin.

Democraţia? Aş, e doar o farsă
Un şmen păgîn, cu Biblia întoarsă.

De-atâta timp, românii sunt drogaţi
Mereu ies alţii, care nu-s votaţi.

Iar găştile acestea interlope
Livrează şpăgi întregii Europe.

Dar nici yankeii nu sunt neglijaţi
Doar sunt destule bogăţii-n Carpaţi.

Pe hărţile desfrâului barbar
Această ţară-i nod feroviar.

Aici se fac şi se desfac reţele
De mari spioni şi făcători de rele.

De traficanţi de arme şi organe
De pedofili cu vicii sub-umane.

Când vor ieşi acestea la iveală
Ruşinea va fi cruntă şi mortală.

Habar n-aveţi cât ne-am ticăloşit
Ne va crăpa obrazul la sfârşit.

Iată de ce nu e lăsată ţara
Să-şi scuture, ea singură, povara.

E clar de ce Mafia Hrebenciucă
Nu va scăpa nimic din ce apucă.

Păzea, că vin alegerile iar
Mare atenţie la buzunar!

Aceleaşi bande vechi şi reciclate
Iar mint că au proiecte minunate.

Să nu le credeţi, nu le daţi vreun vot
Mai bine le daţi una peste bot.

Grădina Maicii Domnului, e clar
Este închisă pentru inventar.

Corneliu Vadim Tudor (1949-2015)
Noaptea de 30 spre 31 martie 2014
(Duminică spre luni)