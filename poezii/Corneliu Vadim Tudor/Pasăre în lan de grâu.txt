Ca tine sînt de singur şi pustiu
mă mistuie o floare carnivoră
ce-am fost cîndva şi ce puteam să fiu
îşi sună vara cea din urmă oră

Adorm în pacea lanului de grîu
sînt plin de răni şi hăituit ca tine
vin îngeri buni cu secera la brîu
şi-n urma lor vor încolţi ruine

Tu, pasăre cu trupul de zăpezi
cu puii sfîrtecaţi de discul Lunii
sortit îţi este ţie să mă vezi
cum mă încredinţez deşertăciunii

În poezie mă îngrop de viu
destinul meu se varsă vast în stele -
ca tine sînt de singur şi pustiu
tu, pasăre a tinereţii mele...