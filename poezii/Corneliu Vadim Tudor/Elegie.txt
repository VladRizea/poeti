ELEGIE

Eu sînt din altă lume, din alt veac
Inspir respect şi teamă, ca furtuna
Îi simt pe toţi cum se retrag şi tac
Îi laud sau îi bat – le e totuna.

De ce le este frică tuturor?
Eu vin cu cinstea – ei, cu impostura
Îi pun la zid c-un tir nimicitor
De nu-ndrăznesc nici să deschidă gura.

Ca Gulliver mă simt printre pitici
Toţi sînt ridicoli, deşi au putere
Leul va fi tot leu printre furnici
Eu sînt stăpîn pe-o altfel de avere.

Îmi trag eternitatea de la brazi
Deşi e greu să fii statuie-n viaţă
Eu îmi trăiesc posteritatea azi
Renasc cu o cafea de dimineaţă.

Nu voi muri de tot, ci voi trăi
Prin faptele şi operele mele
Pe crucea mea, un înger va vesti:
„El nu-i aici, e îngropat în stele!”

Corneliu Vadim Tudor
30-31 august 2014