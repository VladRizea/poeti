
Motto : "De accea sunt bucuros de slăbiciuni , de defăimări.de nevoi , de prigoniri , de strâmtorări , pentru Christos,căci tocmai când sunt slab , atunci sunt tare. "
   Apostolul Pavel ( Biblia, II Corinteni, XIII, 10 )


Afară-i timp de viscol , o toamnă de prapăd
Îmi zbuciumă copacii, îmi plumbuieşte casa 
Şi parcă la fereastră toţi morţii mi-i revăd
Înveşmântaţi în raze ce îmblânzesc vântoasa.

M-am săturat de viaţă ca de-un ceasornic spart,
Politica ucide în mine poezia
La toţi sărmanii lumii aş vrea să mă împart
Precum împarte straja cămaşa lui Mesia.

Aşteaptă de la mine miracole să fac 
Toţi dezrădăcinaţii. copiii şi bătrânii
Dar eu sunt mai nevolnic ca ultimul sărac 
Sălbăticit de muncă, nu mă mai ştiu nici câinii.

Atât de tandră-i fiara ce i-a speriat pe zbiri
De-ar şti toţi ipocriţii, m-ar nimici cu-o floare
Dar poate tocmai iarba cu nervii ei subţiri
Este icoana lumii şi dăinuie mai tare .

Primeşte.mă , Isuse, mă-ntorc din pribegiri 
Învaţa-mă nu jertfa , ci tocmai ascultarea
Ţi-am dăltuit biserici cu hramuri de martiri 
În inima mea slabă, prin care urlă marea.

Îmi e ruşine,Doamne, să afle toţi ai mei
Că din turnirul zilei eu îmi dezbrac armura
Că îmi indoi genunchii şi şerpi de lacrimi goi
Îmi scaldă geana arsă, obrajii , părul, gura.

Acesta-i luptătorul? Ce face omul crunt?
Unde îi e trufia?-întreabă fariseii,
A dat cenuşa-n floare pe capul meu cărunt
Şi unghia ta ,Doamne , mai tare e ca zeii.

În Tine cred , în slava şi-n învierea Ta,
M-am săturat de toate, de Tine nu mă satur 
De ai vreun gând cu mine, dă-mi crucea cea mai grea
Credo quia absurdum-şi Tertium non datur.

Neclară este vocea ce-mi picură de sus 
Astrală e lumina ce pieptul mi-l îmbată
Te strig cu glas de ape : Isus! Isus! Isus !
Aştept senin un clopot să plec la judecată

Într-un triunghi de aur te voi vedea ,Părinte
De-a dreapta Celui care , prin Tine, S-a jertfit-
E toamnă, vântul stinge si candela -n morminte
Adorm cu capu-n carte. Te simt. Bine-ai venit ! 

  Scrisă în noaptea de 13 spre 14 octombrie 1992