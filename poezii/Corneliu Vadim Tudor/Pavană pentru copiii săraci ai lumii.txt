PAVANĂ PENTRU COPIII SĂRACI AI LUMII

Eu am văzut cum se smereşte cerul 
Răsfrînt în ochii de copil sărac, 
Pavat cu nuferi şi cu îngeri negrii 
El putrezeşte ca un fund de lac 

Eu am văzut ce monument de milă 
E gheata ruptă. Straiul peticit. 
Cum trec prin ele plumbii unui viscol 
Precum printr-o paragină de schit. 

Eu am văzut cum dă năvală pîinii 
Copilul ghemuit pe la pomeni. 
E cea mai blestemată cruciadă, 
El, cel mai fericit din pămînteni 

Eu am văzut halucinanta stampă 
Mizeria în stare pură, deci 
Fierul roşu să-mi pice zilnic 
În inimă de secol douăzeci. 

Să nu-mi vorbiţi de legi şi omenie, 
De mari civilizaţii galopînd. 
Eu va arăt la margini de oraşe 
O umbră albă de copil flămînd 

Roşiţi cît mai e vreme, şi se poate, 
Puneţi cununi pe craniul lui chilug, 
Aduce-ţi-l ca pe un pui de fiară 
În casa voastră plină de belşug 

Lăsaţi-l să se bucure în voie 
Să fie prinţ în viaţă, doar o zi 
Şi veţi vedea atunci, că-i mai destoinic 
Ca îmbuibaţii voştri de copii. 

El e spartanul ce-a dormit pe pietre 
E mucenicul biciuit de spini. 
N-a mai vărsat o lacrimă de-un secol 
Prea-înţelepţi sunt anii lui puţini. 

Făclii neînsemnate are-n suflet, 
Tresare-n somn, de basme şi dorinţi. 
Îl sperie sudalma şi trandreţea, 
E mai bătrân ca bunii lui părinţi. 

Pe el se aşează roua primăverii 
Şi bruma groasă a atîtor ierni. 
Batjocorit de ursitoare 
Urcă Golgota condamnaţilor eterni. 

E pedepsit statornic, fără milă 
Decât aceea de a se fi născut. 
Trecut cu jugul secetei în spate 
El n-are viitor. Şi nici trecut... 

Umilitoare-i Doamne sărăcia 
Cumplit e semnul ei din zodiac 
Şi nu-i nimic mai tragic, decât cerul 
Răsfrînt în ochii de copil sărac.

Corneliu Vadim Tudor