Şi-mi mai aduc aminte de-un Crăciun 
la gura sobei proaspăt văruite 
se desluşea cum viscolul nebun 
surpa departe staule de vite

La bariera noastră de oraş 
prindeau contur poveşti medievale 
troianul sărăciei, uriaş 
scotea pe hornuri fumuri lungi de jale

Sorbeam colinde vechi din gura ta 
să nu ne facem legea de ruşine 
şi pluguşor, şi cântece de stea 
împletituri păgâne şi creştine

Şi nu era ca tine pe pământ 
un alt tezaur viu de bunătate 
tu risipeai un duh aşa de sfânt 
sub bolta casei noastre fermecate

Adulmecam sfioşi în preajma ta 
ca puii rândunicilor pe ramuri 
un pom firav de iarnă strălucea 
podoabe de argint jucau pe geamuri

Aşa te văd, într-un halou de ger 
tot drămuind bucatele puţine 
bazilica răsfrântă-n giuvaer 
îngenunchind, ca să te rogi de bine

Şi era bine, mamă, şi trăiai 
şi Moş Crăciun la uşă sta să bată 
această frescă pogorând din rai 
ce n-aş mai da să o revăd vreodată...