Motto: „Românii e deştepţi!“. 

Cînd va veni sfîrşitul lumii 
Românii nu vor fi atenţi 
Isus a spus: „Talita kumi“ 
Dar nu pentru inconştienţi. 

Iar Ziua Domnului, ca hoţul 
În miez de noapte va sosi 
Femeia va dormi, iar soţul 
Reviste porno va citi. 

N-avem conştiinţa tragediei 
Şi totul luăm „à la légere“ 
Noi, campionii băşcăliei 
Am compromis orice mister. 

Avem o scuză de faţadă: 
„Lasă, că merge şi aşa!“ 
Trădăm la primul colţ de stradă 
Şi-apoi încălecăm pe-o şa. 

Senzaţia e de plutire 
De infinit paraşutism 
Noi am făcut mişto subţire 
Şi de marxism, şi de fascism. 

Ce Decebal şi Burebista? 
Ce patriotul cărturar? 
Trăiască Miţa Biciclista 
Şi berea rece la pahar! 

Mitică veşnic să trăiască 
Şi noi pe lîngă el, noroc! 
Filozofia chelnărească 
E tot pe loc, pe loc, pe loc! 

Întreaga drojdie se scurse 
Din mahalale de Fanar 
Şi-n loc să fim un roib de curse 
Noi am ajuns din cal – măgar. 

Pe primul loc e-njurătura 
Ea pentru toate e un leac 
Simţi cum îţi umple toată gura 
O moştenim din veac în veac. 

Noi „facem“ şi „băgăm“ de-a valma 
Noi suduim neîncetat 
Iar la acest popor, sudalma 
E o religie de stat. 

La treburile serioase 
Noi nu ne concentrăm destul 
Avem o somnolenţă-n oase 
Şi-o zeflemea de prost fudul. 

Ceac-pac! Dar la reluări de faze 
Parcă ne mai trezim puţin 
N-avem profil de kamikaze 
Tiparul nostru-i byzantin. 

Apocalipsa furtunoasă 
Îi sperie pe pămînteni… 
Pe noi nu ne-o găsi acasă – 
Vom fi la meci, sau la pomeni.

Aceasta, poate, ne e soarta 
S-o tragem şi pe asta-n piepţi 
N-aveţi decît să-nchideţi poarta 
Dacă tot face ea pe moarta… 
Hai, că românii e deştepţi!