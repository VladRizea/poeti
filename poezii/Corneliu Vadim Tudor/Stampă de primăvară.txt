E un ajun de Paşte, cu mierle în copaci
când stăruie în casă miros de cozonaci

Tu zugrăveşti cu ceară încondeiate ouă
în flori şi arabescuri ce strălucesc de rouă

În roşu, mov şi galben, în verde crud de ierbi
ceva nu iese bine, vopseaua iar o fierbi

Un crâng de iasomie în păr ţi s-a-mpletit
în calendar scrii iarăşi câte-un verset sfinţit

Era un timp de slavă, aprilie vestea
arhanghelii dreptăţii cum saltă iar în şa

Te văd din nou în stampa copilăriei mele
un pescăruş pe pânza străvechii caravele

La streşini se-nfiripă un cuib de rândunici
zorelele pe garduri cu mâna le ridici

Copii desculţi ai străzii aleargă înspre denii
pe cerul mahalalei trec nori de mirodenii

Şi tu frămânţi aluatul, tot somnul ţi s-a dus
ne spui din nou povestea cămăşii lui Iisus

Oh, cât eşti de frumoasă, ce palide ninsori
îţi joacă-n ochi ca focul albastru pe comori!

Au înflorit salcâmii şi vişinii din nou
tălăzuieşte marea sub coaja unui ou

Cât de înaltă-i bolta în noaptea de Prier
opreşte clipa, Doamne, numai atât Îţi cer

În casa noastră scundă, când totul renăştea
minunea vieţii mele, rămâi pe veci aşa

Şi să-mi apari de-a pururi precum te văd acum
într-un ajun de Paşte, prin clopote de fum...