CINE SUNT EU ?

N-aţi priceput că sunt din altă lume,
Din altă fibră şi din alt aluat?
Din alt tărâm am fost trimis anume
Precum atlanţii eu m-am întrupat.

Nu pot muri, eu sunt indestructibil
Mulţi îngeri mă conduc, în tot ce fac
Am fost trimis cu un mesaj teribil:
Cu Dumnezeu, pe voi, să vă împac.

Nu vă e clar că am o misiune?
Nu aţi văzut cum mor duşmanii mei?
Cu mine se petrece o minune
Pe care n-o-nţeleg nişte atei.

E ca o forţă rară şi vitală
Ce mă împinge ca pe un robot
La banca de idei, universală
Eu am acces în vis şi aflu tot.

Fac gol în jur, rămâne lumea mută
Mă cred ,,extraterestru”, ,,genial”.
Fac poze toţi cu mine, mă sărută
Mă studiază ca pe-un animal.

N-am nici un merit, lumea se înşală
E un program genetic – şi atât.
Aşa ceva nu se învaţă-n şcoală
Pe-acest pământ pustiu şi mohorât.

Cine sunt eu ? Depinde cine-ntreabă
Pentru bicisnici eu nu sunt nimic
Însă acei ce nu au mintea slabă
Foloase trag din tot ce fac şi zic.

Mă simt atât de singur ! N-am cu cine
O vorbă să mai schimb, să râd, să tac…
Sunt surghiunit aici, ca să fac bine
Şi am făcut destul, şi-o să mai fac.

Trăiesc o dramă, port o mare cruce
Invidie stârnesc în orice loc
Şi pretutindeni unde mă voi duce
Voi fi numit ,,nebun”, fiindcă disloc.

Fireşte că-s ,,nebun”, aşa păţiră
Socrate, şi Iisus, şi alţi eroi
Sălbăticia lumii nu mă miră
Voi mă vânaţi pentru că nu-s ca voi.

Eu sunt ,,nebun” că n-am nici o avere
Deşi aş fi putut să fiu bogat
Nu vreau onoruri, funcţii şi putere
Vreau să slujesc, umil, un Împărat.

Mă uit în urma mea cu bucurie
Cum m-a ferit de rele Dumnezeu
N-am săvârşit nici o ticăloşie
Am fost de partea Bibliei, mereu.

Şi mă mai rabdă Cel de Sus o vreme
Mai are-un plan cu mine, pe pământ
Nu se lipesc nici vrăji, şi nici blesteme
De cel care trăieşte-n Duhul Sfânt.

N-am obosit, sunt tare ca o stâncă
Săgetătorii nu pot fi distruşi
Înalt e cerul, marea e adâncă
În soare râd delfini şi pescăruşi.

Sunt fericit ! Poporul mă iubeşte
El ştie bine sacrificiul meu
Eu las un nume bun, care va creşte
Şi-un râu de apă vie izvorăşte
Iar oamenii, din el, vor bea mereu.

Corneliu Vadim Tudor