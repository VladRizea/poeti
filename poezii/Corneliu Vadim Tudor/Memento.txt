Tu, care nu ţi-ai părăsit
hotarul ţării niciodată
şi-n veacul ăsta urgisit
s-a scurs intreaga ta durată

Tu, care fruntea ţi-ai încins
cu purpură şi clarvedere
trăind ca un mesteacăn nins
pythagoreice mistere

Acum treci vămi de nepătruns
prin şapte cicluri planetare
vei fi aflat cumva răspuns
la vechiul semn de întrebare?

Azi pe biserica din Şchei
s-a-nfipt o pasăre-n săgeată
şi-n mica zbatere a ei
parcă te văd crucificată

Eu aş greşi de neiertat
de n-aş primi acest memento
pe-un rug de mure m-au legat
inchizitori din quattrocento

Părtaşi aceluiaşi destin
îngemănaţi vom sta pe stîncă-
prin tine mor şi eu puţin
iar tu trăieşti prin mine încă.