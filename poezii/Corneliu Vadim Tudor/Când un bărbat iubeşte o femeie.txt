Când un bărbat iubeşte o femeie
 e îmbătat de muzici în amurg
 palate de cleştar din filme triste
 răsfaţă ochii lui de demiurg

 Înduplecat ca fiara în capcană
 cu pieptul podidit de-o rană grea
 prin vămile orbirii se înalţă
 pentru a-şi lua lumină de la Ea

 Şi toată viaţa lui se face orgă
 în catedrala unui câmp de maci
 iniţiat în tainele nuntirii
 reîncarnarea unui antic vraci

 Preschimbă-n aur tot ce va atinge
 depune jertfe pe altarul Ei
 mărinimos ca prinţul ce salvează
 creştinii daţi la gropile cu lei

 Un sentiment între extaz şi jale
 ceva bolnav şi purificator-
 când un bărbat iubeşte o femeie
 se-mperechează îngerii în zbor.