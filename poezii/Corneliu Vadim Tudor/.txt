Nu v-am uitat, voi, frații mei de cruce
iubirea mea dintîi, frumoși eroi
în fiecare gînd de-al meu străluce
o stea tremurătoare pentru voi
prin trupurile voastre preacurate
trec rădăcini de flori și de păduri
și torța unui duh de libertate
pornește-n cer din ochii voştri puri
iar blînda voastră maică, și iubita
și-acum mai trag nădejde să-nviați
și plînsul lor ghețari imenși topit-a
fie-vă somnul dulce, mari bărbați
un fulger alb și veșnic ca ursita
azi scrie-n cer : fiți binecuvîntați !