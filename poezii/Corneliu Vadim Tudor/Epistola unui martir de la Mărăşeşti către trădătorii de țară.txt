EPISTOLA UNUI MARTIR DE LA MĂRĂŞEŞTI
CĂTRE TRĂDĂTORII DE ȚARĂ


Înspumată-i patria de sînge
   cucuveaua țipă a destin
preacinstita maică mă așteaptă
   la spălatul grîului să vin

Lîngă rîu se înălbeşte pînza
   strugurii la noapte vor plesni
este timpul nunților nebune
   pentru mine-i cea din urmă zi

Pentru mine clopote de jale
   vor trăgea-n biserici patruzeci
cît va fi pe lume Miorița
   noi de tineri vom muri în veci

Amiroase grîul a colivă
   pînza cade-n giulgiu orbitor
cît de mult îmi este dragă viața
   iar acum va trebui să mor

A intrat o sabie în țară
   veneticii ne-au prădat din nou
fiece plugar – umil adoarme
   și se scoală-n zori de zi erou

E un soare militar pe creste
   țara-i la strimtoarea cea mai grea
hoții parcă sint fätați de ciumă 
   din ce caste corbii vor cina ?

Rîu de sînge s-a prelins din biblii
   moartea ne-a dat ultimul sărut
doamne sfinte şi cerese părinte
   iată că pe-aici nu s-a trecut !

Iată că pe-aici va fi iar pace
   rănile se vor tămădui
cînd veți fi primit această carte
   petrecut voi fi dintre cei vii

E-un ocean de oase în adîncuri
   insule de cruci au răsărit
pentru cine voi muri eu oare
   dacă voi uitați ce-am pătimit ?

Pentru ce blestem şi nedreptate
   irosită-i astăzi viața mea ?
Ieremia Golia de-a pururi
   flambura cu vulturi va trăda

Noi lăsăm o Românie Mare
   voi urziți la destrămarea ei
cum pot oare, doamne, să se nască
   vipere dintr-un popor de lei ?

Ne-nghețară oasele-n tranşee
  întru slava limbii din bătrîni
voi o tîrguiți prin Europa
   vi-e ruşine că sînteți români

Nu vorbesc de liftele de-afară
   și de cîrcotaşii fără neam
fiecare-şi va primi răsplata
  eu cu voi, românii, am ce am

Aferim, homunculi fără țară
   epigoni ai falei strămoşeşti
voi, ce vă-nchinați la idoli stranii
   mai veniți și-n cîmp la Mărăşeşti

În puterea nopții v-aş aduce
   să vedeți cum pîlpîie lumini
bocitoare antice cum cîntă
   datinile noastre de creștini

Păsările verii vă-nfioare
   în auz vă fiarbă geamăt blînd
şi-o măicuță cu un brîu de lînă
   rătăcească jarăşi întrebînd

Sevele pămîntului vă-mbete
   să mustească-n ierbi esențe tari
fecioria stelelor rodească
   salbe argintii de icusari

Învieze numai pentru-o clipă
   gurile flăcăilor de scrum
ca un tragic cor să biciuiască
   pacea voastră lașă de acum

Noi murim cu patria pe buze
   mai înalt onor nu poate fi
intr-o vreme tot mai ticăloasă
   fără țară nu puteți trăi

Nu batjocoriți aceste jertfe
   idealul patriei sublim
nu ne pîngăriți mausoleul
   încă mai putem să vă oprim

Încă mai avem ulei în oase
   ochii noştri încă-s torțe vii
zguduit de lacrimi şi de sînge
   va crăpa pămîntul într-o zi

Şi tîrîți veți fi la judecată
   vă veți spovedi ca scoși din minți
vînzători de țară și de datini
   iude apostate cu arginți

Inghițiți veți fi de vii, cu toții
   eu sînt solul marii răzbunări
inima să vi-o mănînce cîinii
   trădători ai sfintei noastre țări

Noi vă așteptăm, urmaşi ai Romei
   mai veniți și-n cîmp la Mărășeşti
poate vă va umple de ruşine
   tragedia ființei româneşti

Oare cum nu v-a trezit la viață
   tîlcul trist al pildelor de ieri ?
într-o lume federal-şovină
   noi vom fi eternii zilieri

Inima îmi este îndoită
   vă blestem, şi parcă aş spera
cine, totuşi, a trădat o dată
   știu că pîn'la moarte va trăda !...