Motto: „Cu rău să-i pierdem pe cei răi”…
(TUDOR VLADIMIRESCU)

Dacă asta-i criza, e mai rea ca moartea!
Toate o iau razna, lumea n-are bani.
N-au probleme hoţii, care îşi fac partea
Ţara e condusă doar de şarlatani.

Noi trăim o criză dublă: cea externă
Şi cea provocată de cîţiva rechini.
Iau executorii fulgii de la pernă
Iau chiar şi icoana la care te-nchini.

Te aruncă-n stradă cîte o golancă
Are ajutoare: poliţişti, notari
Banca azi te face chiar să dormi pe-o bancă
Într-un Circ al Foamei, printre boschetari.

Nu se mai respectă nici o Lege-n ţară
Numai Legea Junglei, parcă ne-am tîmpit
Pasărea speranţei este tot mai rară
Ţara asta blîndă s-a sălbăticit.

Se ascund bogaţii, fug ca şobolanii
Numărul şi-l schimbă des la telefon
Harpagoni balcanici îşi îngroapă banii
Necrofori ai crizei, inimi de carton.

Nimeni nu ajută, nu întinde-o mînă
Celui care n-are, sau e grav bolnav.
Nu credeam că poate fi aşa hapsînă
Ţara ce-a dat lumii un Orpheu moldav.

Ţara Mioriţei şi-a lui Ars Amandi
Ţara creştinată de Andrei, cîndva.
India renaşte prin Mahatma Gandhi –
Dar pe noi, românii, cine ne-o salva?

Ne-am întors în peşteri, scapă cine poate
Ne-a fugit şi vechiul înger păzitor.
Liftele spurcate, rupte-n fund şi-n coate
Fac averi în spume, căci e vremea lor.

Din această criză nimeni n-o să iasă
Decît cu tămîie şi cu vată-n nas.
Sau, mai ştii minunea? O măciucă groasă
Hercule ne spune că ne-a mai rămas.

Nu-i lăsaţi pe ciocli să vă bage-n comă
Hai, reanimarea! Inventaţi ceva!
Noi sîntem Poporul! Criza-i o fantomă!
Mîine, mămăliga tot va exploda!

Toţi săracii lumii strigă, se răscoală
Pîrîie Planeta de revolta lor.
Deşteptarea, Ţară! Scoală-te din boală!
Jos cu mafioţii şi ia-i la omor!