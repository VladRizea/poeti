O visul meu cel mai slăvit,
        Frumos și cel din urmă, 
        Așa cum dulce te-ai ivit
        Te stinge și te curmă. 

        Căci e demult de când am pus 
          Inimii mele pază, 
        Și-i mult mai mult de când i-am spus
        Iubirii să nu crează. 

        Și prea târziu să mai aprind 
           Azi dragostei făclie, 
        Și-n mintea mea să mai cuprind 
           O dulce nebunie. 

        Destul c-o clipă l-am iubit, 
          Și-o clipă i-am dus dorul, 
        Te stinge vis cum te-ai ivit 
        Stingându-mi și amorul.