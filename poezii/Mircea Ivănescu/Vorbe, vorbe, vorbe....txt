trebuie alese vorbele cu grijă, 
vorbele lasă urme-îti amintești
mai târziu de ele-așa cum și pașii ramân în zăpadă, 
trebuie alese vorbele(însa e uneori atât de ușor
să știi să așezi vorbele unele lângă altele
să însemne ceva-ceva ce nu se mai așează
deloc exact peste ce știi tu cu adevărat
că e în tine-că simți.
oricine poate să facă vorbe unele după altele-
oricine poate să vorbească-nu asta
e principalul-ar trebui poate alese
tocmai cuvintele care să nu spună prea mult.)
și pe urmă, fiecare din vorbele acestea
ca niște urme în zăpadă...