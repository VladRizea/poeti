pentru a putea sta o vreme în pădurea de argint unde vremea se face lumină, și nici nu 
arde ci se așterne pe scoarța înaltelor chipuri, care cu alint viclean ne înconjoară, și ne 
răsfrâng mereu mai departe gesturile, privirile, vorbele — pentru a ne închipui că stăm în 
pădurea mestecenilor, unde e primăvară aproape întotdeauna, și primăvara — 
dintotdeauna îți spui că nu se potrivește iernii tale lăuntrice, unde o noapte

amară își colcăie flăcări înghețate și albăstrii — pentru ca să stai aici o vreme, se cuvine 
întâi să te lepezi de lumina fără culoare de dincolo, de afară, și știi foarte bine că n-ai s-o 
poți face — ( nu-i la îndemână oricui să încerce măcar asta ). într-o doară poți să încerci să 
intri întru tăcerea asta atât de pură încât nici n-o mai simți în urechi sau în ochi, și chiar poți 
să mergi înainte — decât că la fiecare cotitură cărarea asta printre copaci se continuă 
altundeva, singură.