Aşadar, nu există singurătate, 
suntem întotdeauna mai mulţi – în noi înşine, 
oriunde ne-am duce – şi oricât i-am implora 
pe ceilalţi să aibă milă de singurătatea 
vreunuia sau altuia dintre cei ascunşi, pândind, 
în noi.
Sigur, mai ales, când ne rugăm 
de cei de alături şi când desfacem în faţa lor, 
ca pe un sul cu scriere rotunjită, 
ceea ce noi numim singurătate – mai ales 
atunci nu suntem singuri.
(Mai degrabă 
când suntem numai noi, şi unul din noi, dinăuntru,
le întoarce, mincinos, sau invidios, spatele
tuturor celorlalţi – mai degrabă atunci
am fi mai aproape de singurătate – dacă
ceilalţi, din noi – din afară – nu l-ar pândi
cu surâsuri pe cel supărat – sau nu l-ar ignora,
pur şi simplu. Atunci e şi mai rău –
dar tot nu este singurătate, nici de data aceasta.)
„Şi pe urmă vin marile ploi“, şi noi
ne ascundem în grădina înserată – şi se răsfrâng
de multe ori chipurile noastre în frunzele ude
şi ne leagănă – ca şi cum am visa-ntr-o oglindă.