lui v înnopteanu nu-i place filozoful j paul sartre,
zice că e prea multă doxologie în el, prea multe
gerunzii cu liniuță, v înnopteanu preferă să asculte 
cum pisicâinele lui face măr. (tră-
dează marele meu pisicâine benone
- spune v înnopteanu - o mai multă înțelegere
atunci când face măr, despre abstrusa alegere
a pro-jectului înainte decât hegelianul sartrone).
or, v înnopteanu l-a citit pe j p sartre cu sârg
și-a scos și citate, a fost chiar și în târg
să-și cumpere un creion cu vârf moale, să-și facă semne pe marginea cărții, așa că respingerea lui sartre după un bine gândit plan de argumente de către v înnopteanu este imaginea
seriozității însăși, pe care pisicâinele o mârâie liniștit.