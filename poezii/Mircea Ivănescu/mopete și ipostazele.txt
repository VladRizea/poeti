mopete scrie un poem despre mopete
stând la masă în local, scriind aplicat
un poem despre mopete - (mopete are pe masă un tom complicat
cu minunății despre evul mediu - și pete
de cerneală pe degete, de mult ce-și scoate notițe).
mopete din poemul pe care-l scrie el însuși
își face închipuirile lui despre dânsul și
crede că este independent - însă bufnițe -

semne ale rațiunii - îl pândesc pe propria lui frunte,
pentru că ele știu că el este doar o creație
care depinde de orice măruntă aberație
a lui mopete, când vrea să se încrunte
fără motiv, și îl uită. mopete s-a răsturnat.
care din ei ? el - celălalt ? celălalt ?