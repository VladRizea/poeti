îmi aduc și acuma aminte
de ungherul mereu înnoptat,
deși era așezat în lumina cuminte,
pe peretele lângă sobă-al tabloului mat

de prea multă vreme trecută, unde surâdeau
cu funde în păr doi copii. 
Amândoi au murit 
— e-o amintire urîtă numai a mea, adică 
— și mii

de vorbe am făcut despre asta.
Și eu trec mai departe prin timpul urât
care-i numai al meu. 
Doar atât

despre colțul acela al camerei acum 
răsturnate, care a fost a mea într-o vreme 
— și aceasta ar vrea să fie o
parabolă cu înțelesuri uscate.