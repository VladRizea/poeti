Zi nefastă m-a adus pe lume 
În veacul vostru de melancolie. 
Durerea mea prilej de veselie,
Şi cugetarea mea un lanţ de glume...

Nu pentru biata-mi inimă pustie 
Şi nici de dragul gloriei postume, 
Ci pentru voi am făurit anume 
Strălucitoarea mea filozofie.

Eu pretutindeni caut în viaţă 
Prilej de râs la fiecare pas 
Şi-adesea plâng sub fardul de paiaţă...

Dar când tristeţea cearcă să mă prindă, 
Mă-ntorc atunci cu faţa spre oglindă 
Şi râd, nebun, de propriul meu nas.