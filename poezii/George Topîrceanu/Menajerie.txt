Adrian Maniu:


În orașul de provincie banal
unde niciodată nu se văzuse vrun papagal,
la colțul străzii pe maidan
a apărut un cort. 
(Nu se mai văzuse așa ceva de-un an.)

La intrare stă-n picioare un om mort
și o flașnetă țipă indiscretă melancolii
de amurguri pustii,
pe când o femeie cocheta,
cu pantaloni verzi
și cu ciorapi,
ținea în mână o cravașă ca o baghetă
și făcea semne ca să îndemne din cale
să intre niște soldați la animale. 
(Mai era acolo și o maimuță indecentă.)
Atunci trei copii cu nasul murdar
de pe maidan,
a scos fiecare din buzunar câte un ban
și madama le-a dat câte-un bilet
Cerul se făcuse la apus violet.