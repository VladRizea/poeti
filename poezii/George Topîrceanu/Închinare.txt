I. U. Șoricu

Mărire ție! Îngeri și imnuri de urare
Străbate-vor văzduhul gătit de sărbătoare
Și firea picură-vă din larg de zări albastre
Prinos de bunătate pe sufletele noastre. 
Te văd biruitoare, minunea mea senină,
Și trâmbițe și harfe în drumu-ți de lumină,
Cu binecuvântare sporind a noastre plângeri,

Striga-vor pentru tine din corul cel de îngeri
Cântări de biruință spre-a cerului solie. 
Au cine fuse omul ce plânse în pustie? 
Mărire ție, albă și palidă crăiasă! 
Din slavă, heruvimii s-au pogorât să țeasă
Cu fire diafane hlamida ta de rază,
Și-n ceasul înfrățirii te binecuvântează. 
De unde vii și cine cărările-ți arată? 
Văzduhul se-nfioară și fruntea-nseninată,
În valuri de lumină acoperind trecutul
Nădejdii de mai bine care-mi întinde scutul,
De-a pururi, preacurată, cu raze te-ncunună
Sub pulberea uitării. Mărire ție, lună!