Din cel ce sunt acum o jumătate
 E cât p-aci să zboare către stele...
Las dracului necazurile mele
Şi-un post vacant la „Contabilitate“.

Las dragii mele scumpa libertate, 
De azi încolo poate să mă-nşele. 
Nepoţilor le las instincte rele, 
Duşmanilor, o dragoste de frate.

Las doamnei Şvarţ în urma mea „un nume“ 
Şi-n loc de bani supremă mângâiere 
Un geamantan cu opere postume.

Şi plec râzând de propria-mi durere, 
Că tuturor vă las această lume...
Dar tuturor vă zic: la revedere!