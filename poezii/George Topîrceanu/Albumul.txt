O, blestemată curiozitate!
Deunăzi, cu gânduri indiscrete,
Am profanat odaia unei fete, -
Acest muzeu de lucruri parfumate.

Albumul ei cu scoarţe violete
E plin de cărţi poştale ilustrate;
Vederi din ţară şi străinătate,
Oraşe, fluvii, parcuri şi portrete.

Pe una scrie: "Dragă verişoară,
Ai auzit ca P.P.K. se-nsoară
Şi vrea să ia o fată din Buzău?..."

Pe alta scrie numai: "Cugetare :
Amorul e un lucru foarte mare."
Şi iscăleşte : Guţă Popândău.