Copilăria mea
a adormit de pripas prin magazinele portului
şi a polemizat în fiecare zi cu foamea.

A învăţat să scrie alfabetul
de la copiii căpitanului de port
şi-a însemnat numele Grazzielei
pe scândura smolită a unei magazii
care-a fost prădată într-o noapte de hoţi.

Copilăria mea
a încărcat şi descărcat
în echipa de hamali a lui nenea Mitru,
un novac zdrenţăros cu inima de aur,
care spunea că pe sfinţi
i-au făcut cucoanele şi domnii
ce veneau cu pekinezii la băi.

Copilăria mea 
a iubit înainte pe Grazziela cu călcâiele crăpate
dintr-un sat bulgăresc,
apoi pe aceea care o slujea pe domnişoara Mary
şi într-o zi
copilăria mea
s-a îndrăgostit de Grazziela unei limuzini
ce venea din Bucureşti.
De-atunci copilăria mea
s-a întâlnit cu Grazziela
în privirile spălăcite 
ale femeilor din speluncile porturilor
şi răcnetul dezamăgirilor ei
s-a sinucis în fiecare zi cu alcool...