Întâmpinarea unui zbir

Frate, să nu mă mai loveşti cu pumnul în faţă!
În mine sunt lespezi de piatră
şi sub ele
am grămădit durerile mele de azi.
Din paşii tăi buni pentru mine
va creşte din nou peste lespezi
pădurea de gânduri frumoase.
Din vorba ta caldă ca somnul de leagăn
va curge pe lespezi izvorul iubirii
şi-n el vom spăla amândoi:
tu pumnul de sânge cu care-ai lovit,
eu faţa de răni şi obidă.
Frate, să nu mă mai loveşti cu pumnul în faţă!
Şi eu ca şi tine
purtăm sub pleoape
frânturile cerului mare
şi, adu-ţi aminte,
la cer s-a uitat
în noaptea durerilor facerii, mama!