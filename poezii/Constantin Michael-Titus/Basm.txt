Da,
sunt copil şi beau smântâna din ulcică,
mănânc dulceaţa din paharul cel mare al lui Dumnezeu.
Da, sunt copil şi-mi este totdeauna foame:
de sărutări, de mângâieri, de bucurii, de tine
şi nu ajung nicicând să am destul.

Da,
sunt copil şi mă ascund în sânul feeriei
pe care tu o izbuteşti cu ochii şi cu zâmbetul iubirii.
Eu mă ascund în feeria ce mi-o faci

şi te pătrund cu mângâieri,
te fur şi-atunci plutim pe aripile visului
pe care numai noi doi îl ştim
şi amândoi ne contopim şi inimă şi corp
acolo pe tărâmul unde tot ce-i vis e-adevărat.

Da,
sunt copil,
iar tu eşti pentru mine lumea,
un cer cu multe stele,
luna,
poveştile închipuite
şi minunea...
Eu ştiu că sunt adevărate
pentru că sunt copil.