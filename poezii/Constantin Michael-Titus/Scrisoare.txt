Mamă,
Trec anii mei departe, fără tine
Şi eu i-ngrămădesc ca într-un sac
C-a-ntr-un bazar tixit de lucruri rele
Ce nimănuia nu i-ar fi pe plac.

Din lacrimi am făcut şirag de perle
- Câteva rămăşiţe-n care sper –
Şi ţi-l trimit, să treacă peste graniţi
Seara să-l ai, la ruga către cer.

Când praful de pe drumuri mă orbeşte
Sau norul îmi ascunde strălucirea
Atunci tu te-ntrupezi dumnezeieşte
Şi eu ţi-nchin fierbinte rugăciunea.

În inimă îţi port icoana bună
Sfinţită de atâta pătimire
Ca pe un lucru sacru eu păstrez
Copilăria, ţara-n amintire
Şi leagănul şi calda ta iubire.