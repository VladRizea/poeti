La noi
pădurile buiesc de libertate subterană
şi viaţa se târăşte pe brânci
de la leagăn la leagăn la puşcărie.
Istoria îngropăciunii noastre de vii
se scrie de ani
şi tot de ani înnumărăm recoltele de morminte;
sub ele putrezeşte amintirea libertăţii
şi abecedarul copiilor noştri.

De ani
am învăţat să spălăm cu sângele nostru
fruntea ruinată a cerului
fărâmiţat între gratii
şi să strângem la piept
răpăitul hămesit al mitralierelor.
De ani 
am învăţat
să înseilăm drapelul naţional
pe batiste îndoliate.

La noi
istoria se scrie
îndărătul uşilor zăvărâte
iar copiii o învaţă în şoaptă
cerşindu-şi tinereţea pe stradă
sau îngrijind o groapă comună.

Şi totuşi,
la noi,
vii şi morţi,
mărşăluim cu toţii spre libertate.