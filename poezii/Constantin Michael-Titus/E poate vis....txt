Ai înflorit în mine

ca un surâs,
cu o privire
şi cu acel ameţitor parfum
al câmpului sălbatec.

Acum e soare peste tot,
iar sângele îmi cântă
vijelios şi cald în vine,
simt ochii intimidaţi
de-atâta cer albastru
şi de lumină
şi ameţesc când te apropii.

E poate vis sau poate foc lăuntric
dar eu ţin toată viaţa-n braţe,
îmi aparţine pentru totdeauna
şi-o-ntinereşti cu ochii tăi,
o strângi cu dragoste-ntre noi.