Dedesubtul fratelui Kiril e un alt frate Kiril.
El stă într-un alt puț și scrie o altă psaltire.
Scrie invers de cum scrie celălalt frate Kiril. Cu o mînă scrie și cu alta numără
bănuții de aramă
ce cad din buzunarul primului Kiril. El e foarte slab
și nu mănîncă decît o dată la șapte zile.

Un șobolan i-a ros sandalele și acum îi roade talpa de la piciorul stîng. Dar el nu
simte nici o durere. Nici sîngele nu-i curge din rană, de parcă ar fi mort.
Are o bărbuță sură și-un nas ca un cioc.

Pleoapele i s-au înroșit de-atîta scris și mîna îi tremură la fiecare literă. E ceva mai
bătrîn decît primul Kiril și mult mai viclean decît dînsul.
Își numără pe-ascuns bănuții de-aramă și hohotește subtil.
Mai mult se chiorăște la lumina lunii și scrie cu propriul sînge, atîta e de zgîrcit!
Scrie foarte mărunt, abia poți desluși ce-a scris.
Dedesubtul lui scrie fratele Atichin.