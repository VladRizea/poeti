Am văzut fecioare înalte
cu sîni albaștri și cearcăne verzi
aruncîndu-și pruncii
în fîntîna apusului.
Pe străzile treceau
mașini negre cu labe de gîscă
lăsînd urme portocalii
pe asfaltul alb ca zăpada

Și pretutindeni bătea un vînt roșu
rostogolind pe străzi
fețele tăiate din ziar ale trecătorilor
în timp ce pe cer
treceau avioane cu aripi
aprinse de îngeri
împrăștiind mulțimea tăcută
care-și făcea plimbarea
de seară în piața orașului. . .

Era într-o miercuri sau luni
și lumea părea liniștită. . .