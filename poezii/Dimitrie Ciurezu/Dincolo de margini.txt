Lumina a lovit în crengi și-n case
Și satul s-a uitat năuc pe câmp...
Parcă strigă cineva-n răstâmp
Dincolo de margini luminoase?...

Au ieșit copii și iezi, și oi,
Și pluguri pe cobile și plugari.
Și satu-și face în soare ochii mari
Să urmărească turmele de boi!

Unde-or fi, pe unde au pierit
Atât de mici, atât de trecători?
Și ochii lui sunt iezere de flori
În largul luminat de răsărit.

Ascultă tremurând în prag de case,
Vremea care trece peste câmp...
Parcă umblă cineva-n răstâmp
Dincolo de margini luminoase?...