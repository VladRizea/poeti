Motto:
"L'homme ivre d'une ombre qui passe
Porte toujours le châtiment
D'avoir voulu changer de place" (Baudelaire)

Am toate viciile, Doamna mea;
Beau vin, fumez, joc cărți, iubesc femeia;
Disprețuiesc lumina, - și de-aceea
Deschid în noapte ochi de cucuvea.

Cu toate-aceste nu-s făptură rea :
Deși mai mult mă-ncântă Salomeea,
Fecioarei preacurate din Iudeia
Închin pe veci a vieții mele stea.

Iar când va fi în clipa cea supremă
Să-mi cânt și eu a lebedei poemă,
Ca cel din urmă umilit creșin, -

Sătul de-a viciului poezie
Și lacom de nemărginit senin,
Sorbi-voi a virtuții inerție.