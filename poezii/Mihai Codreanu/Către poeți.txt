Vă vreau, poeți, cu inimi frămîntate;
Doriți, visați și rîdeți, plîngeți. Firea
Să-și oglindească-n voi nemărginirea
Alcătuirii sale variate. 

Și sufletele fie-vă-ncercate
De patimi cît de multe. Fericirea, 
Durerea și mînia, și iubirea
Să clocotească-n voi amestecate.

Precum de fulgere se-ncarcă norul, 
Așa să vi se-ncarce-n suflet dorul
De-a vă-nălța prin cunoștinți cuvîntul, - 

Ca-n armonii să-i întrupați prisosul, 
Slăvind un singur paradis; Avîntul… 
Și-avînd un singur Dumnezeu: Frumosul.