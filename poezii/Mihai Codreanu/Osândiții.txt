De poți să-nfrunți infernul bărbătește,
Cu mine vin' pe-ntunecata cale
Din adâncimile ființei tale;
Se zbat acolo trei damnați. Privește:

E unul care-osânda și-o trăiește,
Urmând îndemnurile firii sale,
Și-ascuns mereu sub măști sentimentale,
Prin bal-mascatul lumii rătăcește.

Al doilea pe cel dintâi îl ceartă
Și cu înțelepciunea lui deșartă
Îi otrăvește orișice dorință...

Iar altul stă-ntre victimă și gâde ;
La cei doi frați ai săi în suferință
Se uită mut și cu dispreț surâde...