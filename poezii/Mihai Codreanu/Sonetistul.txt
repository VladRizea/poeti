Taci, nu striga, Revolta mea. Pe liră
Nu vreau stidenţa gemetelor tale.
Îţi strânge-n frâu nemărginita jale,
Răbdând arsura ei ca o martiră.

Din orice frământări te zguduiră,
Să-ţi împleteşti covoare de petale
Şi să le-aşterni pe-ntunecata cale
Pe care Parcele ţi-o hărăziră.

Precum David din ropot de suspine
Şi-a făurit cântările senine,
Tu fă din plânsul tău literatură...

Tu pune peste rana ta adâncă
Olimpica sonetului măsură, -
Şi de mai poţi zâmbi... zâmbeşte încă.