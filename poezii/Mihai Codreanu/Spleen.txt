Sinteză sub soare

De neurastenie fugărit,
M-am dus să caut linişte la ţară;
Dar monotona pace seculară,
Cântată de poeţi, – m-a plictisit.

Lumine-n zori şi umbre-n asfinţit...
Şi toamnă, iarnă, primăvară, vară...
Şi-n casă gol... şi-acelaşi gol afară...
Şi totul repetat necontenit.

Oraş ori sat, - netrebnice fermente,
Aceleaşi în palate turbulente
Şi-n paşnicul colibelor azil.

Oriunde trudă fără de repaos...
Şi-n sfere vide: Astrul inutil,
Perpetuând banalitatea-n haos.