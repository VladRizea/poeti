Ar trebui o tăcere cât toţi munţii lumii
Şi-ar trebui un foc solar
Şi-o incandescenţă de pirosferă,
Ar trebui toate liniştile din satele transilvane
Din zilele lungi de vară,
Când se seceră şi se coseşte fânul,
Ar trebui imensa muţenie a pământului carpatin,
Pentru ca tu, Sphynxule,
Cel “mut ca o lebădă”,
Să poţi vorbi prin tăcerile tale, să-ţi poţi rosti
Poemele luminii
Păşind cu paşii profetului
Peste Cumpăna apelor, pe Nebănuitele trepte
Până sus la Curţile dorului,
În marea trecere
Cu dureri şi petrecere,
Peste spaţii mioritice,
Cu geneze mitice.