Eu ca meșterul Manole 
femeia-mi zidii 
de vie-n pereți.
Când am ajuns aproape de capăt 
cu lucrul, 
înnebunisem 
de dorul ei.
Voiam să-i văd ochii – 
năruii zidul 
până la ochi.
Voiam să-i văd gura – 
năruii zidul 
până la gură.
Voiam brâul să-i cuprind – 
năruii zidul 
până la brâu.
Voiam să-i mângâi genunchii 
striviți – 
năruii zidul 
până la genunchi.
Voiam să-i măsor 
niște încălțări noi – 
năruii zidul 
până sub tălpi.
Acum aștept 
cineva să-mi ia capul: 
ori femeia, 
ori împăratul.