Motto: "Tot mai des visez pământul".


Ce mâini, Soare, te-nvârt,
Ce suflare, ce cuget,
De-ai rămas atât de curat?!
Curg prin lume, fierbinți,
Izvoare de sânge,
Crima în ele
Își spală picioarele.
Nu dragostea - spaima
Învârte Pământul,
Îmi vine să strig.
Doamne, îmi vine să strig,
Atât de mic e azi
Pământul!
Vine Clipa
Cu el într-o plasă,
Ca de la târg.
Cu prietenul tău,
Măritule Soare,
Cu fratele tău
Într-o plasă:
Pepene... Pepene dulce.
Trebuie
Să întreprindem ceva.
Acum.
Un cer de mâini,
Un cer de mâini bărbătești
Trebuie să ridicăm în juru-i.
De ce taci, Soare?
Spune ceva.
Nu e de aur tăcerea.
De sânge-i.