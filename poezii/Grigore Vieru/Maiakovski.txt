Invidiez totuși 
pe-acei 
care slovele-adună 
și pot să le-nșire 
cu dibăcie 
pe firul de iarbă.

Dar mie, 
ehei,  
mie 
să-mi dați o furtună 
în care 
ca diavolii 
cuvintele mele 
să fiarbă.

Mie 
un fulger să-mi dați 
de care 
să-mi agăț pălăria 
atunci când 
cu pumnii întărâtați 
îmi scriu 
pe cer 
poezia.

Și-un tunet-detunet nebun 
pe care 
în loc de punct 
aș putea să-l pun.

Pe urmă 
să-mi dați și o ploaie.
Dor să cadă pieziș.
Așa, ca ostașii-n războaie.