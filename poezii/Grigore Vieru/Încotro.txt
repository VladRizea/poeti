Cămașa ta e la fel 
cu cea a soldatului, 
ah, firule de iarbă!
Cum de nu 
bocănești pământul cu talpa 
și tu, 
cum de n-ai și tu un general 
fiind la fel îmbrăcat 
ca soldatul?!
Cum de-ți păstrezi mirosul, 
frumosul tău miros de iarbă?!
Cum de nu miroși 
a bocanc, bunăoară, 
a bocanc mărșăluind?!
Încotro, soldățeilor verzi,
Subțireilor? 
Încotro țineți calea 
neauziți, negrăbiți?! 
– Spre toamnă, poete, 
spre galbenul ei liniștit, 
generale!