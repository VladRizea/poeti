Acestei femei suferinde,
Îndură-te, soartă, de ea.
Bucură-i sânii cu lapte
Și adu-i copilul ce-l vrea.

Fă să-i lumine pe față
Maternele pete frumos
Ca frunza de aur a toamnei
Pe-al lacului chip luminos.

Fă ca să guste și dânsa
Rozul bucetelor măr
Al micii ființe, și-i varsă
Pre leagăn adâncul ei păr.

Umple cu floarea pelincii
Ramura verdelui tei,
Adă norocul de mamă
Acestei frumoase femei.