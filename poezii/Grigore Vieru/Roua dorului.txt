Ce-i mai sfânt sub steaua milei?
Roza! Roza nouă-n care
O pasăre în zorii zilei
Ouă rouă și dispare.

Ce-i mai mândru decât toate?
Codrul! Codrul vechi, cel care
Nu dă printre munți din coate
Ca să pară el mai mare.

Ce-i mai bun, mai dulce-n lume?
Grâul! Grâul galben, care
Calcă pe strămoși în hume
Și el strigă: „Nu ne doare!”

Ce e fără, fără seamăn?
Graiul! Graiul mamei, care
Îl adun și iar îl seamăn
Pentru dor și vindecare.