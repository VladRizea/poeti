Motto:
„Fericit cine are limpede-n minte numele unei lumini.”

De-acum aș putea
Și fără picioare trăi,
Da, fără de ele –
La cine vroiam să ajung
Am ajuns.

Și fără de ochi,
Da, fără de ei,
Aș putea să trăiesc –
Pe cine vroiam să văd
Am văzut.

Și fără de mâini,
Da, fără de mâini,
Aș putea să trăiesc – 
Pe cine vroiam să cuprind
Am cuprins.

De-acum și singur, iubito,
Ca o pată de sânge pe lespezi,
Ca o stea ce cade-n neant,
Ca un vultur pe munți, – 
Da, singur aș putea să trăiesc.