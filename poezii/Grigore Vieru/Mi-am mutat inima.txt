Mi-am mutat inima
În partea dreaptă
A pieptului.
Nu mai sunt la fel
De sensibil,
Iar plămânul stâng
Mi-e ciuruit de gloanțe.
În schimb
A rămas neatins
Mărul cel roșu
Al inimii.

Am scos pâinea din casă,
Am lăsat-o pe masa de-afară.
S-ar putea să n-o mai găsesc
Dimineața.
În schimb
Va rămâne neciuruit
Geamul la care mă așteaptă
Mama.

Dar cântecul?!
Unde și cum să mut
Cântecul?!
Și de ce să-l mut?!