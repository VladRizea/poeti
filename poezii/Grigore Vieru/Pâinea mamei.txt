Este o împărăție dulce 
cu nouă împărătese surori 
rumene și aburite 
ca sfântul soare.
„Bună ziua, femeie muncită!”
„Bună ziua, copii obosiți, –
zic ele, 
trecând hotarul de jar 
în carete de-argint, -
am venit să vedem 
cum mai trăiți.”
Iar mama stă în genunchi 
până când 
scoboară printre noi 
ultima împărăteasă.

De calde miresme 
înconjurată e casa, 
ca un neam 
de țări prietenoase.

Și sunt simple 
cele nouă împărătese – 
ca țărancele noastre!
Umblă cu noi la deal, 
dorm alături de noi.
O, tu, luminate de taină, 
cuptorule de copt – 
împărăție a noastră, 
și voi, cele nouă pite – 
împărătese-ale noastre, 
și tu, fumule cald – 
suflet 
al vetrei părintești, 
la cer înălțându-te, 
în univers risipindu-te!

Pâine de casă, 
Pâine de coasă!