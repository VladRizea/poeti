Am această convingere, nici un război nu e etnic,  
 Națiunile sunt asmuțite unele împotriva altora,  
 Din subtile rațiuni economice și politice. 
 Ideologia dominantă a sfârșitului de mileniu 
 Este radicalitatea etnică. 
 Dar, propriu-zis. nu popoarele 
 Sunt de vină, ci cârmuitorii. 
 Nu-i pot uri pe ruși,  
 Așa cum nu-i poate uri nici soldatul român,  
 De la granița de răsărit. 
 Am informații precise că, uneori, combatanții,  
 Care de obicei trag unii în alții, se întâlnesc la o băută. 

 La o poveste, la un cântec și visează vremuri de pace,  
 De muncă și de comerț, apoi se-mbrățișează și merg 
 Pe cele două tranșei opuse, ca să îndeplinească 
 Reglementar cinicul ritual, cumplită obligație 
 De a se omori reciproc. 
 Nu există războaie etnice. 
 Există numai un scenariu, care-i încaieră ciclic 
 Pe locatarii 
 Turnului 
 Babel. 
 Există numai un scenariu.