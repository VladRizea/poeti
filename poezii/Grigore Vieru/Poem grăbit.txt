Nu din crestele de fumuri
aștept ploaia în frământ.
Sub călcâi crăpat de drumuri
vreau să ploaie din pământ!

Vreau din sâmburul,
spre sară
în țărână ce-l slobod,
tot alunec să răsară
pomul plin de flori și rod.

Sâmbătă să fie vineri.
Să bat dinăuntru-n geam.
Și să fim nebuni și tineri
de la primu-n codru ram.

Sunt fire nerăbdătoare.
Din ținut adânc, ehei,
înainte de plecare
vin acasă pașii mei!

———————————————————-