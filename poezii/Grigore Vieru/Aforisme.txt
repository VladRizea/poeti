Cântăriți sufletul și veți afla greutatea gândului.

Doina este forma sublimă a suferinței omenești.

Adevăratele tristeți sun trei: de maică, de cel drag și de muzică; restul sunt păreri de rău.

Ne retezaseră limba din gură, ne scoseseră ochii, ne astupaseră urechile. Ne lăsaseră numai saliva din gură. Și nu i-am scuipat.

Un om nu este nici mai bun, nici mai frumos în cuprinderea zvâcnitoare a Universului decât un pom înflorit pe deal.

Dacă ești mândru, atunci vei suferi, iar dacă nu ești - atunci nu prețuiești nimic.

Omul dacă ar trăi nu 70, ci 700 de ani, s-ar urca lui Dumnezeu în cap...

Nu există un viitor care ar avea răbdare să-i aștepte pe oameni.

Fiecare zi are parfumul și miasmele ei, plus mirosul sudorii care justifică prezența omului în mijlocul clipei ce ni s-a dat.

Dormindu-ți somnul, taina ți-o dormi.

Nu vreme - singurătate nu-mi ajunge.

Acolo este cea mai cumplită sărăcie unde cartea moare în brațele pâinii.

Dacă am un scop, merg hotărât spre el chiar dacă îl văd arzând în flăcări.

Robul de azi - un câine care păzește alt câine de alți câini cu mulți câini și ei.

Conducătorul de oști căruia îi place războiul trebuie făcut măcelar.

Nici religia nu a putut acoperi vreodată răutatea omului - întotdeauna i-au rămas afară ghearele.

Un om dedat singurătății nu este nici mai bun, nici mai rău ca ceilalți, este pur și simplu un om singur.

Răbdarea nu este scrisă pe nici un steag.

Sufletul rănit naște mărgărint.

Plecaseră toți peste Prut. Un singur profesor de română în tot satul nostru, un bătrân înțelept: proverbul.

Spun și înțelepții prostii, dar le mai selectează.

E bine să învețe un popor de la altul, nu este însă bine să învețe un popor pe altul.

Răbdarea este credința în forțele proprii.

Poezia trebuie să rușineze sufletul sărac, să-l pedepsească chiar.

Sunt două lucruri pe care un bărbat nu are dreptul să le piardă nici în cel mai urât vis: țara și demnitatea.

Este nedrept să învățăm copilul cum să moară pentru Patrie, înainte de a-l învăța cum să trăiască pentru ea.

Patria este neliniștea fericită a inimii mele.

Onoarea merge desculță prin tăciunii aprinși fără să-i pese dacă lasă ori nu urme.

Omul ar înnebuni de visare, dacă florile ar străluci pe cer, iar nu la picioarele sale.

Nu există dreptate fără necazuri și nume frumos neîmproșcat cu noroi.

A iubi pe toți oamenii este un dar; a uita de toată lumea este un curaj; a crede că poți trăi din una sau din cealaltă este o nebunie.

Frumusețe obraznică, dacă exceptăm omul, nu vom întâlni în natură.

Pe Dumnezeu îl poți întâlni pretutindeni: în stropul de rouă, în lumina soarelui, în ochii florilor, în cântecul izvoarelor și al privighetorilor. Dar îl vei cunoaște cu adevărat în muzică.

Talentul numai a spus că mă ajută, iar munca m-a ajutat.

Există minciuni politice, filozofice, muzicale, științifice și există minciuni care nu provoacă nici un rău societății - minciunile copiilor mici.

Merit mai mult, dar nu am vreme să cer.

Dintre toate religiile cea mai frumoasă este mama.

Orice singurătate este umilitoare dacă nu-i la sânul muzicii ori al naturii.

Limba este creația omului prin Dumnezeu. Mai sus omul nu s-a putut ridica. Mai sus Domnul a ridicat numai stelele pe cer și brazii pe munți.

Libertatea este o formă a exactității: nimic nu i se poate adăuga sau lua într-o lume civilizată.

Cel înțelept este cel care înțelege pe un prost.

Sunt om, pot iubi, deci pot totul.

Cine nu și-a scris istoria cu sânge, acela n-a avut-o nicicând, sau crede că poate trăi pe contul istoriei altora.

Dacă aș avea două inimi, una aș vrea să gândească.

Dacă te uiți în ochii unui câine, el ori te înțelege, ori te mușcă - indiferența îi este străină.

Nu poți atinge cu ochii un ideal dacă nu ești luminat de aura suferinței.

Popularitatea dacă nu-ți este o povară, nu este nimica.

Ochii îs doi și-s triști, d-apoi inima, singură?!

Coliba păstorului și gloria nu au intrări secrete.

Geniul corectează ceea ce a greșit harul.

Frumos este gândul! Păcat că vine abia la bătrânețe.

Gloria fără Patrie este ca frumusețea femeii: niciodată nu știi ziua în care se va stinge.

Cerul, drumul și gândul nu le poți îngrădi.

Nu sunt atâția ochi pe pământ câtă frumusețe în jur.

Un fluviu adevărat nu se sperie de clocotul mării - se aruncă în ea.

A fi îndurerat în fericire și fericit în suferință - nu cunosc o mai frumoasă calitate morală.

Frica are o mie de picioare care fug toate odată în toate părțile.

Un bătrân va refuza, din mândrie, bucățica de pâine rămasă de la ospățul tinerilor, dar nu va refuza nicicând rămășița de glorie.

Găsim în femeie puterea frumuseții, iar în bărbat frumusețea puterii.

Adevărul dacă începe să cânte - ori este îndrăgostit, ori ascunde ceva.

Femeia și floarea, cartea și femeia trebuie admirate de unul singur și în tăcere.

A gândi aforistic înseamnă a împinge din spate cuvintele până când își iau zborul.

În artă, ca și în război, trebuie să mergi pe drumul tău ca să învingi.

La trei lucruri se pricep și bărbații bine: să însămânțeze femeia, să facă războaie și să caute în cratiță.

Vai de bătrânețea rezemându-se numai în toiag.

Sunt bun în măsura în care mi-o îngăduie răul din jur.

Chiar vântul răsfoiește uneori cartea, boule!

Dacă un conducător de țară s-a îndrăgostit brusc de o femeie, dânsul este ori prea tânăr, ori prea bătrân pentru tron.

Când nu va mai fi nici zăpadă, copiii vor face un om de iarbă, când nu va mai fi nici iarbă, copiii vor face un om de pământ, când nu va mai fi nici pământ, copiii vor face un om de piatră, când nu va mai fi nici piatră, umbra unui om de cenușă se va profila pe cer - și nu vor mai fi nici copii atunci.

Există trei prilejuri de a te cunoaște pe tine însuți: munca, iubirea și cumpăna.

Dorința este amintirea a ceea ce a fost, dorul - a ceea ce va fi.

N-a ajuns încă nimeni până la capătul dorinței inimii sale.

Dumnezeu a fost copil, pentru că numai imaginația unui copil supranatural putea să creeze Universul.