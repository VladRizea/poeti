Lui Alecu Ivan Ghilia și Alexandru Lungu



Unde să mai duc
Acest rătăcit norod?!
Prin care deșert?!
Patruzeci de ani
A mers prin pustiul
Prutului.
Și nu s-a schimbat.
Patruzeci de ani
S-a hrănit cu oase de gloanțe.
A băut apă de lacrimi.
Unde să-l mai duc?!
Ei au inventat
Lacătul de apă.
Și cheia care încuie,
Refuzând să descuie.
Cheia din care izvorăște
Ceața și negura.
Aproape că ne-am obișnuit, Doamne,
Cu lacătul de apă.