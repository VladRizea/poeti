Femeia sa 
era îngeriță.
În preajma lui 
din aripi mereu flutura, 
atunci când 
el lua în brațe 
plugul de criță, 
ori când 
copacii răsturna.
Dar el s-a dus la război 
departe.
A rămas grâul pe văi 
pârguit.
Femeia sa 
și-a smuls o aripă din spate 
și, făcându-și coasă din ea, 
s-a apucat de cosit.
... În coasa de nuc 
se tăiase asfințitul de soare.
Bărbatul se-ntoarse acasă 
cu pieptul de medalii cuprins.
Recunoscuse în nuc 
aripa însângerată a femeii sale 
și pentru prima dată în viață 
a plâns.