Tu, fiule, să nu te superi
Că-ţi dau mereu poveţe.
Nu-i rea povaţa niciodată,
Nici chiar la bătrâneţe.

Prin roua Patriei cea dulce
Întâiul fă cărare,
Că cel sculat de dimineaţă,
Acela e mai mare.

Trăieşte-ţi clipa în picioare
Cum bradul şi-o trăieşte.
Ca râul cel de munte-aleargă
Şi zboară vultureşte.

De aur să nu-mbraci vreodată
Cununi strălucitoare,
De n-ai purtat întâi pe frunte
Cunună de sudoare.

Cel care pe pământ adoarme
Cu braţele robace,
Nu are teamă c-o să cază
Atunci când se întoarce.

De trebuie, la vot, cu mâna
Iubirii să ţii parte,
Să n-o ridici de n-ai într-însa
O pâine sau o carte.

Să nu laşi pizma foc să vâre
În grânele vecine,
Că se aprind şi ale tale.
Apoi, e şi ruşine.

De vei afla un cal în luncă,
Sărută-i trista coamă
Şi cere-i pentru noi iertare,
Căci ce-am făcut cu neamu-i?!

Cu grijă fii pe drum, căci răul
Îşi schimbă faţa-ntruna,
De gât când nu te poate strânge,
Mieros îţi strânge mâna.

Tu cu urechile ascultă,
Cu ochii vezi întruna
Şi taci, când trebuie, cu gura,
Dar nerăbdând minciuna.

Nu sta la nunţi comerciale,
Urăşte cu putere,
De pildă, măritişul ceţii
Cu negrul întuneric.

Să nu uiţi: cinstea nu se vinde
Ca la bazar leguma,
Şi pentru dor nu bate palma,
N-o bate pentru muma.

De nu ştii cum, sau nu ai vreme
Zidi o nouă casă,
Cu-a ta suflare încălzeşte
Pe cea de-i părintească.

Poţi fi de aur plin, iar dacă
În casă n-ai un leagăn,
De noi se prinde-atunci urâtul
Şi câte nu se leagă!

De-ntârzie în primăvară
Să vină ciocârlia,
Aruncă-ţi inima în ceruri
Şi-nveseleşte glia.

Te-nchină păcii omeneşte,
Cu drag sărută-i mâna,
Aşa-i din moşi lăsat şi datini:
Să nu spurcăm lumina.

Goneşte pasărea cea neagră
Ce croncăneşte oarbă,
Visând din soare gălbenuşul
Să-l scurme şi să-l soarbă.

Te bucură: răsare soare,
Mai sunt pe apă lotuşi.
Cinsteşte clipa ce ţi-e dată,
Frumoasă-i clipa totuşi!

Cinsteşte pe strămoşi cu fapta,
La fel şi ziua nouă.
Trăieşte, fiule, o viaţă
Şi cu a morţii două.

1987