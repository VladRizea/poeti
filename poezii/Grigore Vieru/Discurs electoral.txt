Poporul va ridica mâinile să li se tăie mâinile celor ce vor unirea cu România." (Din declarația unui înalt demnitar de stat) 3 februarie 1994 

 Muțesc privighetorile, mierlele, cucii. 
 Sângeră în biserici icoana, pristolul. 
 Atenție: vin politrucii care vor bate în masă cu tovarăș pistolul. 
 învață citirea și scrisul copiii noștri plăpânzi ca macii, parcă vorbind literei: „Ținem la tine". 

 Atenție: 
 Vin maniacii 
 Care vor scoate ochii scrierii noastre latine. 
 încă mai sună în zori  

 „Deșteaptă-te, române",  
 încă nu-s izgonite, domnule 
 Eminescu,  
 cărțile 
 Dumitale. 

 Atenție: 
 vin căpcăunii 
 care înjunghie 
 Steme,  
 și înghit 
 Imne 
 Naționale. 
 Ca cel mai frumos pom al 
 Țării 
 încă mai fâlfâie sus 
 Tricolorul. 
 Atenție: 
 vin ienicerii 
 care-l vor doborî cu toporul. 
 Umblă țanțoș cu șapca roșie 
 flăcăii 
 și burduhoșii moșnegi -
 parlamentarii de mâine. 
 Atenție: 
 vin călăii 
 care vor pune pe trunchi 
 capul 
 Limbii 
 Române. 
 Urlă a omor și pustiu 
 câinii. 
 Pe spatele doinei 
 se-aude pocnind nagaica. 

 Atenție: vin acarii - în locul naiului - cu balalaică. 
 Se-aud voci barbare: 
 „Tăiați-i 
 Mâinile celui care vrea 
 unirea cu 
 România". 
 Atenție: vin lepădații, vin renegații cu toată furia. 
 Se plodesc noi, proaspete,  
 satanice servicii 
 care vor zăvorî 
 inima vitează, bărbată. 
 Atenție: 
 vin bolșevicii 
 cu noi rânduri, la 
 Prut,  
 de sârmă ghimpată. 

 Se-aude cum lemnul icoanei 
 carii 
 îl ciuruiesc strigând: 
 „Carii trăiască!" 

 Atenție: vin sașlăcarii* 
 Cu biata 
 Basarabie pe tavă frățească 
 Vine satana 
 ascunsă-n odăjdii divine. 
 Vine minciuna. 
 Vine teroarea. 
 Negură vine!