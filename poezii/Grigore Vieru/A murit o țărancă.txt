S-a numărat câți s-au pierdut
În focul care a trecut.
În care s-a pierdut și tata,
Dar socoteala nu e dreaptă.
A murit o țărancă la noi,
Infarct miocardic, luați seama.
Printre cei pierduți în război
Socotiți și pe mama.

Ba un război, ba n-a plouat,
Ba lunecă la vale-un sat,
Ba ne amenință atomul,
Nu mai rezistă, doamne, omul!
A murit o țărancă la noi,
Infarct miocardic, luați seama.
Printre cei pierduți în război
Socotiți și pe mama.

Ba un război, ba altceva,
Nu mai rezistă inima.
Infarctul și în sat pătrunde.
Infarct la un țăran? De unde?!
A murit o țărancă la noi,
Infarct miocardic, luați seama.
Printre cei pierduți în război
Socotiți și pe mama.