Când eram mic, 
mă jucam în cuvinte.
Jucam prost – 
am pierdut aproape 
toate cuvintele.
N-aveam de la cine 
lua altele.
Tata era luat 
și dus departe.
Mama tăcea.
Acum încep 
să învăț din nou cuvintele.
Vai, la vârsta mea 
ce greu e să le-nveți!
Până când spun mamă 
îmi crește mare feciorul, 
până când spun tată 
îmi albește capul.
N-am timp de pierdut, 
mă silesc să le-nvăț 
măcar pe cele mai sfinte.
Încep să fac cântece 
cu numai două cuvinte.