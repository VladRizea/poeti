Mamă, de-ai fi o stea în cer lină,
Te-aș găsi după lumină,
Rostire-aș spre fața ta:
„Când dormi, maică, dumneata?”

De te-ai face spic secară,
Te-aș găsi după povară
Și te-aș întreba tot eu:
„Nu ți-i, măiculiță, greu?”

De-ai fi-n codru-o păsăruică,
După glas aflate-aș, muică,
Zice-aș ud de roua ta:
„Ce dor ai de cânți așa?!”

De te-ai face-n văi o floare,
Te-aș găsi după suflare,
Spune-ți-aș vorbe cerești:
„Maică, tot frumoasă ești!”