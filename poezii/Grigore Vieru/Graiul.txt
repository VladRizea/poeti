Tu mă întrebi copile,
Ce-i cu graiul, al lui muma,
Cu care intri-n casă
Ori vara pleci la buna.

Lemn dulce e! Lemn tare!
Din el vioara-i scoasă
Și leagănul, și pragul
Și grinzile la casă.

Păstrează-se pământul
Pe verbele-i de stele.
De-aceea cad eroii
Cu pieptul spart pe ele. 

Și aerul e-n ele! 
De-aceea, până-asfinte, 
Poetul stă cu gura
Lipită de cuvinte. 

Și pâinea, pâinea albă
Din lutul lui răsare. 
De-aceea i se-nchină
Bătrânii ca la soare. 

Putem întreg să-l punem
Pe muzică, ah, prunce, 
Ori muzica pe dânsul
Așa-i de clar și dulce! 

E piatră cu semințe
De aur cald în miezu-i. 
E cremene fierbinte
Ce scapără de-o-nghesui. 

Nu-s văi în floare fără
Cuvânt,  nici albe creste. 
Și-un steag ce nu cuvântă
O apă moartă este. 

Un grai e când din vale, 
Pe-a văzduhului unde, 
Ecoul te întreabă
Iar gura ta răspunde. 

Un grai cu tot ce are
Mai mult decât priință-i. 
Când uit un verb, eu parcă
Nu mi-aș vedea părinții. 

Sau mi-aș uita bunicii. 
Să nu uităm, copile, 
Pe-acei ce azi sub țară
Sunt iarbă și zambile. 

Ei dintr-o zi în alta, 
Cu sapa și mălaiul, 
Mutându-se ca oameni
Luau cu ei și graiul. 

Și graiul! Ah, te uită:
Pe apa lui cea caldă
Manole se apleacă, 
Luceafărul se scaldă. 

De veacuri crește-mi-se, 
Plivește-se și-adună, 
Ca azi s-avem această
Avere, cea mai bună. 

Nu este, nu, mai mare
Decât alt grai de frate, 
Nimic nu e mai mare
Din câte-s jos lăsate. 

Chiar cerul! Boltă albă
Măreț desfășurată
E-n palma nesfârșirii
Un bulgăr de zâpadă. 

Un grai e un strop de sunet 
Topit ca într-o mare
În zvonul veșniciei, 
În muzica cea mare. 

Ci în cuprinsu-i rodnic, 
Cu cele vechi și nouă, 
Noi încăpem cu toții
Și nu ți-e frig când plouă. 

Mă-trebi de unde vine
Cu spicul lui și apa
Arzându-mi, umezându-mi
Și fruntea și pleoapa?! 

Din munții omeniei, 
De-acolo curge râul! 
Și nu-i cântar să poată
Să-i cântărească grâul! 

Și iarăși zic: comoara-i
Nu ni s-a dat de-a gata. 
Ce încă să mai spună
Mirării tale tata?! 

C-o slovă fără seamăn
Nu i-am sporit frumosul. 
Dar cred că nici rănit-am 
Simțirea lui și osul. 

Și sunt slăvit: prin ziua
Cea dulce datu-mi-sa
De-a vețui în graiul
Ce-l spune Miorița! 

Mai bun noroc și-avere
Mai mare eu nu am
Decât în suflet graiul
Acestu-i pașnic neam. 

Primește-l sfânt, copile, 
Căci el ți-e moștenirea. 
Și sapă-l pân-la lacrimi
Păzindu-i strălucirea.