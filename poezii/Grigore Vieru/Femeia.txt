Femeia 
pasăre trebuia să fie, 
să zboare 
în preajma lui Dumnezeu.
Dar Dumnezeu 
aripi nu-i dete.
Atunci bărbatul veni.
O sărutase mult, 
mângâind-o pe umeri 
unde trebuia să răsară 
cele două aripi, 
astfel, prefăcând el singur femeia 
în pasăre.
Femeia 
putea să zboare acum.
Zburase mai sus chiar 
de aburii trupului ei 
fierbinte.
Dar coborâse repede 
pe umărul bărbatului, 
o trăgeau la pământ 
sărutările 
rămase pe umeri, 
petele pământii de pe față 
și pântecul ei 
crescând auriu și rotund 
ca pita.
Și ea 
nu se mai dezlipi 
de umerii lui.
Și-atunci bărbatul 
ceruse să zboare-mpreună 
cu aripile ei.