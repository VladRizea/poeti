Lui Adrian Păunescu



 Somn nu mai am -
 Cum să adormi 
 Pe un pat așternut 
 Cu gloanțe?! 
 Merg 
 înaintea glontelui 
 Spre tine trimis,  
 Să-ți spun, frate,  
 Că nu eu am tras. 
 Astfel,  
 Ajuns-am în 
 Țară. 
 Astfel,  
 Am găsit visul 
 Mie răpit. 
 Acum știu: 
 N-ai ce să cauți 
 În visele în care 
 Nu te-așteaptă 
 Ochii lui 
 Dumnezeu. 
 Odată și-odată 
 Se vor limpezi 
 Și apele 
 Prutului. 

 Prundișul de gloanțe 
 Mut va sticli pe fundul 
 Chinuitului râu. 
 Frate în frate 
 Nu va mai trage atunci. 
 Și ne vom minuna 
 Privindu-ne chipul 
 În apele clare răsfrânt,  
 Atât de mult semănând unul cu altul.