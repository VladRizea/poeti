Scăldat de-o apă vioară 
curată ca lacrima

Încălzit iarna la pieptul 
a trei păduri de stejari

Răcorit vara de frunza lor 
de umbra prelungită a munților

Cu izvoare adânci pe vale slăvind 
amintirea bunicului Nicuță

A celui care a privegheat 
nesecarea lor și curăția

Sat picurat alb pe deal 
ca sarea sudorii pe bivol

Cu soarele răsărind parcă 
din cântecul lui Dumitru Blajinu

Și asfințind 
în jalea tăcută a mamei

Aici în amurg pe față, ah, simți 
suflarea veciei

Caldă și odihnitoare 
ca suflarea Mioriței

Aici în roditoarea mea humă 
odihni-se-vor oasele mele.