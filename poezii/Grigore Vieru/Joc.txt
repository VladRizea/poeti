Moartea șase 
scânduri mi-a azvârlit.
Ci eu aripi de moară
Din ele mi-am meșterit.

Moartea mi-aduse o lespede 
repede.
Ci piatră de moară
Mi-am dres eu din lespede.

Moartea o groapă-mi săpase, 
fără greș.
Ci eu în groapă 
am pus un cireș.

Moartea-mi dădu o făclie, 
un rest...
La flacăra ei 
am scris cântecu-acest.

Moartea la poartă
Stătea cu o coasă,
M-am prefăcut 
că nu sunt acasă.

Moartea în zori 
la ușă stătea.
M-am prefăcut 
că mă aflu pe-o stea.