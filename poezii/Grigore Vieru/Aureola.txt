La marele 
 Ceas din 
 Cer 
 Mă uit,  
 Mișcându-se ca undele. 
 La marele 
 Ceas 
 La care nicicând n-am ajuns. 
 Cineva,  
 Din cuibul fiecărui minut,  
 Zburătăcește secundele 
 Nevăzut, nepătruns. 
 Par să dispar, fiind 
 De întregul timp străpuns -
 Și încă nu,  
 Nu te-am iubit îndeajuns. 
 O, tu,  

 Grațios, rourat trandafir 
 Ajuns în al lumii pustiu! 
 Bucuria mea,  
 Inel cu ochi albăstriu! 
 Am văzut, am întâlnit 
 Lumina dragostei. 
 Adevărat este: 
 În jurul capului, orice om 
 O aureolă poartă-
 Ca sfinții, ca învierea! 
 Și, poate, și orice floare și pom 
 Și, cu siguranță,  
 Albina cu mierea. 

 Adevărat, adevărat — 
 Atunci când 
 Bărbatul cu femeia se iubesc,  
 Aureolele lor 
 În una singură se unesc. 
 Găzduiți de ea: de clipa iubirii 
 Aruncați în brațele ei pe pământ,  
 Biruim mizeria vieții — noi 
 Icoanele pământești ale 
 Cerului. 
 încă iubim,  
 încă nu mă îndur. 
 încă nu te înduri 
 Clipa iubirii s-o părăsim 
 În care ne înnoram 
 Ca în mijlocul unei păduri. 
 Avem zece copii care sunt 
 Degetele tale alergând 
 Pe spatele meu. 
 Zbor, zbori! 
 Și încă zece copii 
 Prin aer zburând 
 Ca niște privighetori! 
 Gândul spre dânșii mă poartă,  
 Avem zece copii,  
 Bucuros îi sărut. 
 Sărut 
 Izvorul cel auriu. 
 Al dragostei!