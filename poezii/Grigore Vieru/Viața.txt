Foicică foi de fragă,
Trăitu-mi-am viața-ntreagă,
Trăitu-mi-am viața-ntreagă,
Dar ca la-nceput mi-i dragă.

Fost-am veșnic lăcomos
După tot ce mi-i frumos,
Mâine-poimâine-am scăpat.
Frumusețea n-are capăt.

Viața asta-i scurtă tare,
Cât ai mirosi o floare!
Viața asta nu mult ține,
Cât te-ai apăra de-un câine!

Ba cu dor, ba mânioasă,
Viața totuna-i frumoasă.
Ba cu bune, ba cu rele,
S-a cam dus și-mi este jele.