Omul 
viața întreagă 
își caută propriul mormânt.
Unii 
nu și-l găsesc nicicând.
Bunăoară, 
poetul Tudor Arghezi.
El cincizeci de ani aproape 
întreabă când munții, când iezii, 
când doinele, când niște ape, 
când pe Ion, când pe Ioana, 
când ceața, când icoana.
Dar toți și toate 
îl îndreaptă în cu totul 
altă parte, 
departe, tare departe.
Toți și toate 
fug pe furiș înaintea dumisale, 
pentru ca atunci când poetul 
va întreba iar 
pe cineva în cale 
tot un munte să întrebe, 
tot o doină, tot o icoană, 
tot pe iezi, tot o Ioană.
Sst! Bătrânul 
s-a culcat pe-o clipă 
fiindcă-l doare o aripă.
Întoarceți încet 
frunzele psalmilor săi 
și țineți cumva 
munții de colo care se clatină, 
să nu atingă cu vărful 
clopotul greu al amiezii.
Somn bun, 
somn bun, mărite Arghezi.