Un cântec spus de ochii tăi, lăstunii,
Deschişi iubirii, soarelui şi lunii,

Un cântec mut al părului ce-l strângi
În coc, ţinut cu arcul mâinii stângi.

Fetiţa noastră vrea să se deştepte,
Du-i şoapta legănată-a mâinii drepte –

Bătrânii noştri-s obosiţi, adu-le
Un cântec din hotare şi pătule.

Ne însoţim în tot ce-şi poate spune
O bucurie, pân' la soare-apune,

În zile lungi şi-n nopţi cu stele dese,
Cu mângâieri şi şoapte înţelese.

Ieşim la lucru ori ne-ntoarcem iară,
Mă uit la tine seară după seară,

Şi te găsesc în toate şi te laud,
Te strig, te-ascult, te-ascund ca să te caut,

Noi amândoi, ai cărţilor şi-ai pâinii,
Supuşii casei noastre şi stăpânii.