Cânta singuraticul flaut,
Pe vânt alerga elegia.
Cu vântul, cu cântul te caut,
Maria, Maria, Maria!

Și frunza cânta în dumbravă,
Și-n freamăt pierea armonia.
Și inima-mi cântă, bolnavă,
Maria, Maria, Maria!

Și vântul, și cântul, și inima-mi frântă,
Și toamna, și frunza-și trăiau agonia.
Tăcere... Un flaut mai cântă:
Maria, Maria, Maria!


(Preluat din Constantin Oprișan - Cărțile Spiritului și alte poezii, ediție îngrijită de Pr. Gheorghe Calciu, Marcel Petrișor, Răzvan Codrescu, Ed. Christiana, București 2009)