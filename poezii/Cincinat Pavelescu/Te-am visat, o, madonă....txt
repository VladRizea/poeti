Te-am visat, o, madonă cuminte,
Cântând în balconul ducal
O arie fără cuvinte,
Sub cerul senin de opal.

Și cântecul tău fără sens
Avea o armonie divină,
Madonă cu ochi de lumină
Ca și un tablou de Rubens!

Erai castelana slăvită
Ce-așteaptă pe soțul ei brav;
Eu, tot trubadur și tot sclav,
Tot inimă nenorocită...

Te-am visat, o, madonă cuminte,
Cântând în balconul ducal
O arie fără cuvinte,
Sub cerul senin de opal!