V-așteaptă barca-mpodobită
De flori muiate-n plâns de rouă,
Tu și mireasa ta iubită
Porniți voioși spre-o lume nouă!

Să n-aveți frică-n largul mării;
Ca să învingeți valul vieții,
Aveți virtutea tinereții
Și mângâierea sărutării!

Tu ești frumoasă, el cuminte,
Râvnesc la fericirea voastră;
Dar iată marea e albastră
Și pânza-ntinsă. Înainte!

Spre ținta vieții-mbrățișați,
Zburați pe aripa iubirii,
Aș vrea, în țara fericirii,
Să ancorați!