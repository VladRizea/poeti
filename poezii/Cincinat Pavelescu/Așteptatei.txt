Mi-e sete de-o iubire nouă!
Visez curatele-i ispite,
Cu setea florii ofilite
Ce-așteaptă-nvietoarea rouă.

M-a obosit minciuna oarbă
A sărutării prefăcute...
În van, femeile pierdute
Voit-au inima să-mi soarbă!

Căci simt cu asta mă mângâi,
Adânc în suflet îngropate
Comori de dragoste, curate
Ca sărutările dintâi.

Ți le păstrez pe toate ție,
Doar tu fiorul să le știi,
Tu, ce odată o să vii,
Necunoscuta mea soție!