Visez o iubire străină
De orice pornire vulgară,
Aștept fermecat să-mi răsară
Etern adorata virgină,
Frumoasă ca noaptea de vară,
Ca noaptea de vară senină.

O văd dezlipindu-se sfântă
Din zarea ce-n alb o-nfășoară,
O simt cum spre mine, ușoară,
Se-ndreaptă sub vraja ce cântă
În ochii adânci de fecioară!

Ea nu știe nici cine este,
De lume nimica nu știe,
Și, -mpinsă de-o dulce magie,
Se rupe din larga vecie
Să-mi facă din viață poveste!

Mai bine dormeai nentrupată
Năluca visărilor mele,
Mai bine visai printre stele
De doru-mi etern căutată,
Căci lumea e haos de rele...
Mai bine dormeai nentrupată.