Am refăcut din marmură, și-apoi 
suflând, din carne, brațele lui Venus, 
iar răsuflarea ei m-a răcorit;
la pas, am întrecut pe-un drum de țară 
urnirea-acelei broaște ce-l ținea 
pe-Achile-n lanțuri; în sfârșit, învins-am 
pe Chiron în înțelepciune și 
pe-Orfeu în lupta sunetelor pure.
Dar vai! n-am izbutit să dobândesc 
convingerea de fier că toate-acestea 
chiar sunt cu putință...
Eu și vechii greci 
cu totul altfel ne trăim infernul. 

1966
Din antologia "Alfabet poetic", Editura Minerva, 1978