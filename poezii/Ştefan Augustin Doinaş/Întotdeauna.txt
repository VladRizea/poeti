Ca luna prin umbroasele frunzare, 
te-ai strecurat în viața mea, discret.
Ți-aud încă mișcarea și regret 
că-n loc să te cuprind, mi se năzare. 

În iarba udă, pasul tău încet 
stârnea din rouă ploi incendiare,
iar zâmbetul, adulmecat de fiare,
picta cu aur frunzele-n făget.

Acum s-au stins și pasul și ecoul. 
Spre umbra unde mierla-și lasă oul,
azi numai pașii nopții se retrag.

Dar tu-mi apari și-acum, ca-ntotdeauna 
în licărul mărunt cu care luna 
tivește zvonul frunzelor de fag.


1952
Din antologia "Alfabet poetic", Editura Minerva, 1978