Ce fel de milă ne dă, când smerindu-se 
timpul pătrunde-n biserica lui? 
Repede-şi cheltuie pruncii pomana, 
şi râd, şi se-ntorc să cerşească. 

Noi, însă, nu! Noi rămânem acolo, şi 
clipa ne miruie palmele – jar, 
pasăre, stea – şi de-o dată pătrundem 
noi înşine-n soare! şi leul

rage cumplit în deşertul materiei: 
forme şi vămi se opresc din băut, 
golfuri se umflă, podişuri aride 
se-nalţă pe gingaşe labe.

– Nu, încă nu e-ncheiată Geneza! ne 
spunem, şi inima sare din piept, 
rupe zenitul cu dinţii, şi-n lanţuri 
de insule zuruie marea.

– Plină de har e Regina-ntâmplărilor! 
cântă o muzică-n lucruri, şi-atunci  
Marile Ore se lasă hrănite-n 
genunchi de trufiile noastre.

Fără de trup, niciodată identice, 
lacrimi din ochiul divan, parfumând 
prânzul acvilelor albe,  
rotindu-şi lumina pe fragede osii, –

iată-le: sunt, şi voi fi! Mistuindu-ne 
suie cu noi. Din biserica lui
timpul smerit ne împrăştie scrumul 
pe cer, întristând cerşetorii.