Zadarnic pari, asemeni unei mări, 
străină de miresme şi ispite, 
tu, undă cu actinii adormite 
pe care le trezesc cu sărutări!

Abisuri reci, mărgeane toropite, 
corole, săbii, perle şi cântări 
– pe toate trupul tău, din depărtări, 
ca un miraj de foc mi le trimite.

Tu dormi, dar amintirea mea veghează, 
în sângele căzut, întâia rază  
clipeşte încă-n fluxul ei nestins.

Mereu vom fi aşa: zvâcnind aproape,  
ca doi înotători care sub ape 
de-aceleaşi anemone s-au atins.