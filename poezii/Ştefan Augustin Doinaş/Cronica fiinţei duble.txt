mi-am pus fiinţa dublă pe cântar
erau egale-n patimă şi-n har
nătânga-n stânga
înţeleapta-n dreapta
la muzică
la sabie
şi la ţintar
apoi s-au dus
era-ntr-o zi de luni
şi toată viaţa au făcut minuni
nătânga-n stânga
înţeleapta-n dreapta
prin iarmaroace
la răscruci
şi sub aluni
acum zac pe pragul unei mori
nătânga-n stânga
înţeleapta-n dreapta
şi fiecare-i strigă celeilalte!
mori!
ca două limbi ce joacă pe comori
la locul unde se usucă fapta