Toți oamenii sunt vrednici de iubire.

Dar cel, ce coborând pe malul mării, 
încearcă să-mpletească o frânghie 
din fire de nisip, ca - aruncând-o
de gâtul lunii care-abia răsare 
din valuri - să se-nalțe în văzduh;
și cel ce, aplecat pe-un râu de aur, 
își trece toată viața modelându-l
pe forma vântului fără figură, 
spre-a da acestei lumi monedă nouă:
- aceștia doi, în primul rând, au dreptul 
de-a locui în cortul umbrei mele. 

Când eu lipsesc, să știți: ei sunt acasă. 


1966
Din antologia "Alfabet poetic", Editura Minerva, 1978