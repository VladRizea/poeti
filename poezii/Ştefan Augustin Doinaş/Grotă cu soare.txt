Evul luminii e, demult, o amintire.
În locul cerului, respir-o noapte 
cu pieptul tatuat; păunii umblă 
din țară-n țară fulgerând molozul
cu cozile; pe plajă, înecații 
foșnesc ca scoicile, bătuți de valuri;
iar plopii care ieri au fost feștile 
acum s-au consumat: câmpia-i neagră. 

Numai în grotă încă e lumină.
Bărbatul, de la brâu în jos, e stâncă:
el ține-n brațele-nălțate care
încep treptat și ele să-mpietrească 
trupul femeii, ultima ofrandă. 
Iar muntele se simte plin pe dinăuntru, 
ca zările, de stele ce pulsează. 

1970
din antologia "Alfabet poetic", Editura Minerva, 1978