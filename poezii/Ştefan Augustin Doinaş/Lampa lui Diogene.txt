Lumină sunt și adevăr al vieții:
un crin de foc cu vine străvezii. 
Culege-l sau strivește-l, dar să știi 
că floarea e măsura frumuseții.

Eroii, visătorii, îndrăzneții 
pe buze au purtat-o-n bătălii:
văpaie care-i face veșnic vii 
c-un zâmbet cald în strălucirea feței.

Pe pragul vieții noastre caut omul.
Văzduhul, casa, drumurile, pomul
stau mărturie dreaptă c-a venit. 

Iar clipa, desfăcându-l din durată, 
mi-l dă ca o petală scuturată 
a florii care arde la zenit.


1956
Din antologia "Alfabet poetic", Editura Minerva, 1978