Despre această trădare 
nu pot să tac!

Dormeam cu lampa-n același iatac,
cu oglinda, cu foarfecele, cu trei calendare
ale anului viitor, 
cu murmurul atât de îmbietor 
pe care-l fac
Marile Lucruri Mărunte.
În zori, porneam la același atac:
eu - în frunte
ele - de jur împrejur. 

Minunatelor,
Nichelatelor!
Vă jur
pe spiritul nostru de turmă,
pe filozofia voastră de cloști, 
pe vinovata mea viață,  -
vă jur că voi mi-erați oști 
ce mă sprijineau, credincioase, din urmă!

Pentru ce-mi stați - acuma - în față?...

Din ciclul "Ce mi s-a întâmplat cu două cuvinte", vol. "Opere ale literaturii române", Editura Național, 2000