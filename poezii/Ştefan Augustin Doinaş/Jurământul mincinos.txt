Elanul acelor cuvinte fu plâns 
de păsări, iar umbra păscută 
- în iarba grădinii uitate - de-un mânz 
cu botul sub foi de cucută. 
Ecoul acelor silabe fu spart 
de liniști, iar umbrele șterse
de-amurguri pustii lâncezând peste gard,
de tunete seci, de averse.
Iar semnul acelui sărut fu purtat 
de el și de ea - o viață:
la el, cicatrice pe-un zâmbet surpat
la ea, o grimasă pe față...


Din ciclul "Seminția lui Laokoon", vol. "Opere ale literaturii române", Editura Național, 2000