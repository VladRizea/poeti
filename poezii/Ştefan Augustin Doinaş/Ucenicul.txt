Eu, cel mai tânăr dintre ucenicii 
Triunghiului, mi-am răsucit încet
privirea înăuntru. Ochi al fricii, 
îl vezi și astăzi?... Marele profet, 
ucis de noi, aseară, cu tăișul, 
stă încă între noi, intact, ascuns
ca iepurele în mărăcinișul 
în care botul vulpii n-a pătruns.

El umblă încă-n noi: pe fiecare 
ne sfâșie cu dinții, proferând 
un cântec ce-ar părea a răzbunare, 
dacă n-ar fi neomenesc de blând. 
Acuma înțeleg de ce prin trupuri 
ni s-a lăsat treptat un fel de ger
și, devenind tot mai ușori, în grupuri, 
ca îngerii, suntem răpiți la cer.


Din ciclul "Alter ego", vol. "Opere ale literaturii române", Editura Național, 2000