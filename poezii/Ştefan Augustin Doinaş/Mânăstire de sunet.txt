Oare mai spânzură firul cu plumb din Alcor? 
Cineva mai amestecă apa şi varul? 
Dar cine mai ştie să-nchipuie azi 
mănăstire de sunet?

Toate uneltele suferă, toţi au deprins 
mânuirea de spadă: florarii retează 
cu crini, avocaţii cu frunze pustii 
întrebările ierbii.

Doamne, e vremea să vie poeţii! Acum, 
de lăsarea la vatră a florilor, cheamă-i! 
Urâţi sunt, şi firavi. Iar cei mai curaţi  
se cunosc după felul

simplu cum poartă luneta cu lacrimi, cum iau 
greutatea din lucruri, şi ţin în rezervă 
o rouă divină. Şi câţi nu sfârşesc 
cu aripi de şindrilă...

Pentru că graiul, ca flacăra, mistuie; dar 
inocent, doar în gurile lor delirează. 
Şi astfel răscumpără ei, profeţind, 
lăcomia vorbirii;

astfel cuvântul din pustă, mereu ocupat 
          să transporte pe-un drum pietruit cu vocale
                   povara istoriei, face popas
                             la izvoarele nopţii.

Suie pe schele, atunci, voievozi şi zidari, 
          pe când calfele-amestecă apa şi varul. 
                   Durabilul însă demult s-a zidit
                             în văzduh – cu poeţii.