Tu, cel ce ca Ulisse vii acasă, 
ajuns în prag, priveşte-o clipă-n sus: 
Apollo te mai ţine-n marea-i plasă, 
ca pe-un vânat captiv, dar nesupus. 
Ce ochi cumplit! Te-a urmărit pe ape, 
şi te-a văzut tinzând spre-acest liman  
acelaşi braţ ce-a izbutit să scape 
de dulci îmbrăţişări şi de duşman. 
Cu lănci de foc ţi-a măsurat în lume 
distanţa dintre inimă şi lut.
Acuma stă deasupra ta, anume,
ca peste-o urnă care s-a umplut. 
Mereu a fost alăturea de tine. 
Cu flacăra te-a bântuit mereu.  
Azi simţi pe dinăuntru-n scrumuri line 
căzând substanţa sufletului tău.  
Din ape, din nisipul sur, din aer 
şi din otrava palizilor crini, 
pe umeri ţi s-a tors, ca dintr-un caier, 
spinoasă, o povară de lumini, 
Ci Penelopa şi-a făcut complice 
absenţa lui, şi astfel izbuti 
cu-aceeaşi mână harnică să strice 
tot ce-a urzit, de teamă, peste zi.
De-aceea, nu jigni sub stâlpii porţii 
nici para, nici funinginile ei. 
N-auzi cum se aruncă singuri sorţii 
deasupra ta şi-a falnicilor zei?...