Și cel care purta în mâini balanța
înaintă, și un șuvoi de greieri
zimțeau lumina talerului scund. 
Nu, încă nu era târziu: proporții 
strâmbate, romburi licărind în mâna 
unor copii prea răsfățați treceau 
la orizont; de pe copaci rășina 
aluneca pe buze de călugări;
vagi sunete călătoreau în dungă, 
piereau! - dar încă nu era târziu. 
Și-apoi, ce-nseamnă măsurarea umbrei?
Suntem  - și-atâta tot. Justificarea 
va fi rostită de pe-un tron înalt. 
Cinci Preciste cu sfântul Prunc în brațe 
veneau, plecau - rotite cerșetoare 
la pragul care nu dă de pomană...


1968
Din antologia "Alfabet poetic", Editura Minerva, 1978