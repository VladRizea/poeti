Plutarc ne spune jalnica poveste. 
Murind Demetrios în Kersonez, 
un sol cernit aduse trista veste. 
Iar Antigonos, cunoscând aceste, 
porni cu flota din Peloponez. 
Oprind lângă Ciclade, într-o seară,  
el strămută pe vasul amiral 
pe-un tron înalt, împodobit cu pară 
strălucitoarea urnă funerară 
săpată-n aur cu motiv spiral.
Aşa, plutind în liniştea nocturnă, 
convoiul lin se oglindea-n zenit. 
Iar din cetăţi, solie taciturnă 
urca pe punte depunând pe urnă 
coroanele şi plânsul cuvenit.  
Şi dimineaţa, când în clara zare 
ieşea din ape stânca la Corint   
şi când într-o măruntă irizare 
limanul grec sclipea în depărtare 
ca un mormânt cu buze de argint, 
efebi cu coif înalt şi faţa pală  
păzeau în soare urna, sub catarg, 
înfăşurată-n purpura regală. 
Iar vântul completa funebra gală  
umflând sălbatic pânzele din larg 
Şi Xenofantos, flautist de seamă, 
cânta la provă, preamărind pe zei,  
cântare de durere şi de teamă.  
Iar vâslele cu vârful de aramă  
duceau în mare tânguirea ei. 
Căci loviturile cădeau în valuri 
în ritmul grav al imnului duios; 
iar valurile suspinând la maluri  
loveau nostalgic marile chimvaluri 
vibrând de-un sunet orfic, unduios,  
Zeiţa mării se-ntrecea cu focul 
purtând acest erou macedonean 
spre liniştea în care-şi află locul 
ambiţia, durerea şi norocul 
stârnite-n viaţă tragic, an de an.