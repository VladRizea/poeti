Sunt cel ce nu sunt. Nencetat un altul 
şi-n veci acelaşi. Vietăţi diforme 
se bulucesc în mine să-şi transforme 
târâşul, zborul, umbletul şi saltul. 

Cunosc oceanul cu vâltori enorme  
şi vipia ce bântuie înaltul.  
Argintul, zgura, sângele, cobaltul  
le-mbrac în tot mai felurite forme. 

Plăcerea mea-i de-a-mi da eu însumi mie 
nu numai o figură, ci o mie – 
diverse-n grai, în gest, în răsuflare. 

Sunt cel ce-şi mută limita fiinţei 
în cercul schimbător al preferinţei: 
azi om sau peşte, mâine zeu sau floare.