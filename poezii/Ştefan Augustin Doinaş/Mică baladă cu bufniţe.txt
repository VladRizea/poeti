Trei bufniţe îmi ciuguleau azi-noapte,
privirile.
- Ah, sînt aproape coapte:
le-a pîrguit cu grijă (zicea una)
chiar viermele ce-mbujorează luna.
- Sînt pline (zicea alta) de imagini
feerice: comete, golfuri, pagini
prin care forfotesc enorme clipe
ce încă n-au ajuns să se-nfiripe.
- Şi mie-mi plac grozav (zicea a treia):
sînt ca răşinile din pomii-aceia
care-n Arabia, în loc de roade,
asudă-n lacrimi visul care-i roade.
- Zoriţi-vă, zoriţi (strigau tustrele)
cît încă soarele nu bate-n ele:
vederea-n jur a zeci de simulacre
le arde sucul şi le face acre...