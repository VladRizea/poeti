Când orizontul mării se umflă, când mă doare 
atingerea vacantă de-atâtea săptămâni, 
când arborii ca niște carbonizate-odoare 
ridică brațe negre spre cer - de ce-ți amâni
întoarcerea tu - boare a inimii proscrise, 
tu - sâmbure al nopții, atât de-amar la gust?
Se-mpotmolește luna-n mormanul meu de vise,
iar umbrele au corpul tremurător și-ngust. 
Vezi, marea se întoarce. Și lacrima se-ntoarce.
Stafii de aur veșted ning strugurii din vii. 
Și-un nod mărunt, o scamă pe firul tors de Parce 
înseamnă ceasul aprig, când trebuia să vii.


Din ciclul "Parabole lirice", vol. "Opere ale literaturii române", Editura Național, 2000