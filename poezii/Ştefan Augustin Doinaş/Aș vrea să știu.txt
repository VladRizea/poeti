Aș vrea să știu, grozav aș vrea să  știu 
înfățișarea lui adevărată!
Să-l simt cum se ridică dintr-o dată 
și populează ochiul meu pustiu.

Va fi o arătare închegată 
sau doar un abur vag și străveziu?
Oare și-n somnul lui este târziu?
Eu îl veghez, ori viața mi-e vegheată?

Grozav aș vrea să știu. Deși pleoapa 
nu va mai bate-a doua oară apa
așa cum a bătut-o când s-a-nchis.

Și totuși - ce teribilă-ncercare:
să văd pe dinafară ochiu-n care 
mă desfășor, o clipă, ca un vis...

Din ciclul "Seminția lui Laokoon", vol. "Opere ale literaturii române", Editura Național, 2000