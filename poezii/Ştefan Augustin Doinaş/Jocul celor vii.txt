E limpede că totul va depinde 
de felu-n care ne-așezăm. Veniți!
De jos, de sus - de unde ne cuprinde 
cu ochii lui atât de osteniți -
noi trebuie să-nchipuim în toamnă 
o frază grea de tâlc și de lumini. 
Tu - fii ca judele care condamnă.
Tu - poartă-ți mândru nimbul tău cu spini.
Tu - cântă. Tu - stai drept și-n nemișcare,
Iar tu - încearcă astăzi să pari duh.
Visat de sine însuși,  fiecare
să-și simtă locu-n piatră sau văzduh. 
Cel care stăpânește perspectiva 
e mut, e nevăzut, e neștiut.
Prin noi, el se revoltă împotriva 
muțeniei în care s-a născut. 
Sau poate că e obosit de jocul
de-a moartea, și se joacă azi cu noi...
Vă știți, deci, gestul potrivit și locul?
Perfect! Acum schimbați-vă-ntre voi.

1967
Din antologia "Alfabet poetic", Editura Minerva, 1978