Rece și crud - ca Vechiul Testament. 
Un iureș mut de cremene-nglodată.
Nimic în viață, totul e absent,
parcă nimica n-a fost viu vreodată. 
Piatră proptește piatră: se lipesc, 
sute și mii, una de alta-ntr-una, 
se-nghesuie, se-mping, se opintesc,
dar la o parte nu se dă niciuna:
se cațără în sus sorbind lumina,
se prind de timp cu gheare, cu cârcei,
ah! fiecare pentru rădăcina 
ce zace-n humă, pentru mortul ei.

Ei stau adânci: în straturi, în tărână, 
întinși, sculați sau tolăniți pe-o rână.

La ceas incert se țese-o ploaie sură 
lingând lunatic lespezile reci.
Schelete, pietre parcă mișcă-n bură, 
își schimbă cuibul lor de lilieci
în lutul reavăn ce, sătul de apă,
le-nghite-avid, precum un esofag
pe care, plin de râvnă, îl îndoapă 
un deget bont, cu tot ce i-a fost drag.


Din ciclul "Alter ego", vol. "Opere ale literaturii române", Editura Național, 2000