Cum păsările suie-n ceruri lăsând un cuib de paie gol
în căutarea unui rege al păsărilor cu privirea 
și zi de zi deasupra lumii li se amână întâlnirea 
până ce simt că tandrul rege sunt ele însele în stol

așa pornesc în căutarea acelui timp esențial 
ce scaldă pulsul unor clipe în strălucire și durată 
cuvintele tot mai străine ca-ntr-o asceză ne-ndurată 
tot mai supuse și-nvrăjbite de logosul potențial 

până ce pagina le-nghite în albul ei ca fixe pâlcuri 
în care întâmplarea moartă adie răcoros din tâlcuri. 


1976
Din antologia "Alfabet poetic", Editura Minerva, 1978