Doi tineri sărutându-se pe-o bancă. 
Deasupra, două chei franceze  - noi.
Vântul de toamnă are să-i despartă 
vânzându-i separat, pe-un pumn de raze.
La capătul aleilor, fecioare
așteaptă-n Forduri, claxonând discret. 

O, iarbă grasă sfârâind a lacrimi!...

Mai jos, e un etaj cu orologii 
stătute. Și mai jos sunt împărații. 
Dar - iată luna surâzând limfatic:
la miezul nopții, ca o fată-n casă 
ne ține sufletul  - să-l îmbrăcăm. 

1970
Din antologia "Alfabet poetic", Editura Minerva, 1978