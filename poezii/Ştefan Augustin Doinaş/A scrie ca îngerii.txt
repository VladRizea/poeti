Cel care zice „Naşteţi, muriţi, aventura 
lumii e scrisă!" nu este oare jignit 
de măruntul orgoliu al penei 
ce-o ţin între degete?

Fluviul mă vrea curgând, – promisiune a mării! 
floare – dar nu şi rod! – hărăzită a fi 
un văratic anunţ în argilă 
al florilor veşnice.

Eu, însă, vai! confisc şi secunda şi locul, 
ard liturghii şi sorb din izvoare ce n-au 
învoire să dea frumuseţii 
decât aparenţele;

haosul pur, sfânta materie-a Domnului,  
naşte sub mâna mea; copiez pipăind 
– cu dospite vocale – intacta 
rotire de sunete;

parcă un alger-ego al celui ce singur 
judecă mi-ar fi dat, ca osândă aici, 
plăsmuirea: gelos – ar fi rupt un 
sigiliu al Facerii.

Ce-a mai rămas, din sufletul meu, pentru marea 
zi a mâniei, nedevorat? Ronţăit 
e, ca orzul de cai, de flămânda 
lăcustă a paginei.

Mult am râvnit, dar numai puţin reuşit-am.  
Dacă mi-ar pune scrumul respins pe cântar, 
mântuit aş fi – chiar în eşecul 
de-a scrie ca îngerii...