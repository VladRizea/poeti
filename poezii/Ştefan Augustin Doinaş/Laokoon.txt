De două mii de ani - cum e firesc -
e tot mai mare soclul: piețe, vetre, 
cu dalele lor galbene sporesc 
adăugând asfaltul lângă pietre. 
Bătrânul e la fel: un urlet mut 
îl ține-n umbra deasă; dintr-o parte
se vede barba care i-a crescut 
cu firul alb, decolorat de moarte. 
Copiii sunt mai mulți. Și vin mereu.
Ca-n vremurile vechi, când fiecare 
ființă își avea destinul său 
și frumusețea scrisă-n mădulare, 
ei urcă și-mpietresc: sălbatic grup 
în care-nchipuind prelungi eșarpe, 
plângând sub daltă, fiecare trup
e sugrumat de propriul șarpe.

1965
din antologia "Alfabet poetic", Editura Minerva, 1978