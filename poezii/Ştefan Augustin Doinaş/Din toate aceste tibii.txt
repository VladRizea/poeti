Din toate aceste tibii de îngeri
Dumnezeu e-n stare să meşterească
harfe eoliene. Dar cantorii
nu mai cunosc demult cuvintele.
Alge verzui sub tălpile crăpate
ale călugărilor fac mirosul
verii suportabil. Apa şi vinul
îi conving pe mulţi că este o nuntă.
De ce să credem că toate-acestea
ar fi doar fantezii?… Fiecare e
singur în propriul său coşmar. Muzica
a mântuit secolul meu încă din
prima decadă, când câteva tigve
încoronate-au căzut în purpură.