Trecu pe lângă noi îndrăgostitul. 
I-am dat binețe. Și-am văzut doi sori 
cutreierând în goană infinitul 
din ochii lui. Țâșnind de subțiori 
ca niște aripi, brațele lui brune 
dansau prin aer, se zvântau de-argint,
iar pașii-n lut scriau un fel de rune.
Umbla prin parc ca printr-un labirint
prin care el și ea, cândva,-ntr-o noapte, 
l-ar fi sorbit cu răsuflări și șoapte. 
Trecu pe lângă noi. Nu l-am atins:
n-am îndrăznit, fiindcă era nins
de-o flacără care bătea în ziduri 
și se-nălța spre geamuri dinadins 
ștergând obrazul caselor de riduri.


Din ciclul "Parabole lirice", vol. "Opere ale literaturii române", Editura Național, 2000