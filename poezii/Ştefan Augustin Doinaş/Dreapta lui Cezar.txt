Atât de luminoase erau muştele
care ieşeau din nările lui Brutus
în timp ce-şi ucidea părintele – că zeii
lăsară zarurile: Cezar merita
un alt sfârşit!...
Maşinăria sorţii, 
cu scripeţii ei unşi, asemeni unei 
vârtelniţe cu patru braţe grosolane,  
fu coborâtă iute-n Capitoliu; 
viaţă şi moarte, servitute şi grandoare 
curgeau din coloratele ei fuse. 
Stătea acolo, chiar în faţă, la-ndemâna 
celui ce-şi contempla pupilul cu oroare  
şi care-acum nu trebuia decât s-o-nvârtă 
în sens invers... Dar n-a putut-o face.

Mâinile lui nu erau libere: cu stânga 
se apăra încă de groaznica vedenie;  
în timp ce dreapta nu voia să lase 
din degetele vinete care-amorţeau 
un snop mărunt de fascii înflorite.