Arde la capete viaţa, dar altfel.
Abia ne-am născut şi divinul din noi 
bijbâie-n sfintele-i jocuri, că – iată: 
sălbatic e raiul din preajmă, şi

numai cu unghii asprindu-se-n gheare, 
cu gurile-n flăcări mai prindem din zbor 
minunile. Vârsta de mijloc vânează, 
şi-i zilnic vânată de altele.

Vine, apoi, luminata zăbavă,
când oase ca scripeţi de platină ţin  
soarele serii deasupra câmpiei, 
mireasma pe miriştea palidă. 

Da! însă cine încalecă roibii
acuma? Şi cine se-nverşună-n plug? 
Cui i se şterg încălţările albe 
de praf cu surâsul, cu pletele?

Îngeri cărunţi printre îngeri de lapte, 
divinul ne-mpresură iar, şi jucăm 
jocul dintâi, dar cu bile scobite, 
câştigul ni-l tragem din pierdere.

Oare amurgul ne dă-nţelepciune?
Dar cum s-o primim, dacă n-am fi gustat 
chiar nebunia, cu gura pe gură, 
cu sufletu-n vârfuri de sabie?

Arde la capete viaţa, dar altfel.
Căci seara, când stingem copiii cu basme,  
foc inocent e-n auz întâmplarea, 
dar gura ce-o spune-i funingine...