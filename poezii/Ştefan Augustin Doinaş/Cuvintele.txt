Da - cineva a locuit aici. 
Se simte după mirosul de fiară 
și după vântul care dă târcoale
acestor dulci găoci. Mezalianță 
cu spațiul a fost aspra răsuflare 
care-a trecut pe-aici și s-a oprit
uimită că întreaga țesătură 
a lumii tremură în plasma ei.
Auzi? Fantoma unei mări sarmate 
trimite încă valuri către noi 
și îngeri credincioși acestor praguri 
se năpustesc spre gura noastră, când
vorbim în somn. Au fost aici, desigur, 
niscaiva triburi de lunatici, hoarde
de călăreți hrăniți cu-arome crude, 
sau cruciați porniți să-și născocească 
un Dumnezeu al sunetului... Toate 
mărturisesc: prin rosătura veche 
a unei consonante, prin fisura 
vocalelor, că-ndrăgostiții lumii 
- mai înainte de-a se lua în brațe -
veneau aici ca să-și dezbrace umbra. 
Noi am sosit târziu: ținutu-acesta 
acum e rezervație-a tăcerii.

1969
Din antologia "Alfabet poetic", Editura Minerva, 1978