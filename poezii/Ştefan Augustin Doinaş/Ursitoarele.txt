Stau nevăzute, şi-n graiul păstorilor 
murmură cântec de leagăn. Dar când  
Patria însăşi se naşte – şi-aceasta 
întruna se-ntâmplă, şi-n taină –

ce fel de limbă vorbesc Ursitoarele? 
Miezul e-n fruct, şi gustării menit; 
sâmburii, însă, ţărânii: căci numai 
atunci – voievod care-şi ţine

ţara şi oamenii-n crengi, – ridica-se-va 
tânărul pom. Tot aşa, când vorbim,  
carnea cuvintelor noastre-i plăcere, 
se mistuie-n gură. Dar cine,

spuneţi-mi! zvârle în ţarină sâmburii 
limbii – să crească un grai mai curat, 
singurul care, rostit, primeneşte, 
şi ţine-n rostire poporul?

Cel ce sădeşte uda-va cu lacrimă. 
Nu orice lacrimă însă va fi
stingere-a lacrimei: numai Poeţii, 
când plâng, ne răscumpără plânsul.

Mume, voi – suflet de neguri al mamelor! –
voi ce-auziţi – când atât de adânc 
bubuie timpul, că-n voi e tăcere – 
pe cei ce-ntr-o limbă virgină

schimbă grăind ale Patriei scutece, 
daţi, Măsuratelor! verbului lor, 
celui de sânge şi foc, bunătate,  
să-i pară poporului cântec.