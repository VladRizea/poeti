Odată cu-nceputul primăverii, 
când neaua piere și copiii, dornici 
să râdă de cei mari, găsesc în locul 
troienelor doi frați, părinți - doar oameni 
gata făcuți - apare în cetate 
nebunul care vinde nea. O iarnă 
sălbatică îi scânteiază-n suflet,
iar el precupețește crunt: o iarnă 
cu pomi golași și păsări amorțite, 
cu ape ce vorbesc în somn, sub sloiuri 
și cu semințe oarbe pregătindu-și 
exploziile. Pe poleiu-albastru
din ochiu-i stâng trec lebedele în sănii, 
iar știuci de-argint, la copcă, pot fi prinse
în bulbul celălalt, întors spre noapte. 
Fără de milă el își vinde marfa.
Apoi, fiind el însuși de zăpadă, 
se-mparte tuturora: fulgi și pene 
infinitezimale-nseamnă drumul 
pe care-o oaste albă nevăzută, 
cu condamnați ce poartă tui de mături, 
ocupă toate posturile cheie 
ale cetății, condamnând statuia 
primarului care tronează-n piață. 


Din ciclul "Alter ego", vol. "Opere ale literaturii române", Editura Național, 2000