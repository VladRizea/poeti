Zvelt, înteţind sub asfalt o furtună 
de sunete, vesel şi-n grabă trecea 
ca ploaia cu fluiere lungi, cu profilul 
abia şlefuit de idei.

Ochi pe sub fixe pleoape poroase, 
cum numai Sibiul deschide, citeau 
în zodia lui, lăcrimau lângă Peştii 
cu gurile pline de mâl. 

O, însă ce este trecerea unui 
poet, dacă nu sfâşiere şi vis  
cu care suav-înnoptatele Genii 
îşi satură gravele corzi?

Tare gelos e adâncul pe tot ce-a 
cuprins întru sine; şi numai când, jos,  
o mare iubire-şi asumă tăcerea, 
se naşte un cântec aici.

Noi, oare noi fără gingaşul sprijin 
al celui răpit, am mai fi cântăreţi? 
Muţenia lui ne-nfloreşte pe limbă; 
grăind, îi rămânem datori.

Iată – el trece, şi-asfaltul începe
sub tălpile noastre să cânte, uimit,  
şi astfel noi înşine, credem, când preajma 
ne judecă totuşi poeţi.