Atras de zumzet, omul e nătâng 
la forfota geloaselor albine.
Așa roiau pe umărul meu stâng 
orele, vestitoarele de bine,
ca gâzele aroma unui crâng:
noros de blând vestindu-te - izbire 
a sângelui de Dumnezeu, Iubire!

La început, încă scutit de-acest 
extaz, a fost sărutul: agresiune 
fuzibilă. Dar, dincolo de gest,
ardea minunea, frageda minune!
căreia înșine-i eram doar lest. 
Și amândurora ni se părea o vină 
Să-nmugurim de molima divină. 

Iată - acum, ca mierea pură, ești 
de pretutindeni adunată. Visul
plimbându-și roiul prin livezi cerești 
cu viespi nebune-a iscodit abisul,
cu fluturi morți, cu pliscuri păsărești. 
O, câtă rătăcire, câte praguri 
mărturisește ceara ta din faguri!

Neutre zodii, fulgerănd subit,
acest prisos ne naufragiază - unde?
Chiar locul dintre trupuri a orbit
de roua simțurilor, și răspunde 
oracolului care ne-a zâmbit, 
cu lamură, cu tremur și cu pară.

Acum e încă prea târziu să cer
înduplecare, sfinte roiuri! Tunet
e casa noastră. Aștri de pe cer
nu sunt decât fantome fără sunet, 
că suie, că se-nverșunează și că pier -
pe lângă fioroasa melodie
ce-n sufletul iubiților adie.


1976
din antologia "Alfabet poetic", Editura Minerva, 1978