Nu mă-ntreba, n-a fost nimic. Destinsă
asemenea unui resort, lumina 
veni la geam și luna, ghemuită 
pe coș ca un pisoi, deschise ochii
și colbul roz al lucrurilor fără 
însemnătate se văzu o clipă 
- piezișă dungă-n aer, melodie -
și maiuri vechi de fum izbiră tobe.
Iar liniștea, cu întâmplări în pântec, 
era atât de slabă, că se-ntinse 
și lepădă. 

Nu s-a-ntâmplat nimica, 
Ți s-a părut c-ai auzit-o suspinând...

1974
Din antologia "Alfabet poetic", Editura Minerva, 1978