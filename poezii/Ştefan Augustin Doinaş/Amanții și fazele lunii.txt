Voi, dulci perechi în vrajbă,  guri amare!
Vedeți că luna n-a ieșit din mare?

Ea - care, mai întâi,  v-a fost zugrav
pictând pe zid profilul vostru grav 
și umbrele topite dintr-odată 
într-o beție încă refuzată;
ea - care ca un paznic fără pas
v-a urmărit unde-ați făcut popas 
ca să ridice feriga albastră 
carbonizată de suflarea voastră;
ea - care ca regina în desfrâu 
pierzând pe țărm pumnalul de la brâu 
v-a pus în mâini o lamă străvezie 
cu care v-ați rănit din gelozie;
ea trebuia s-aprindă un convoi 
de sori și stele-anume pentru voi
din prundul mării până la zenit 
ca să umblați pe un covor feeric...

Dar uite, e târziu - și n-a venit. 
Hai, înjunghiați-vă pe întuneric!


Din ciclul "Parabole lirice", vol. "Opere ale literaturii române", Editura Național, 2000