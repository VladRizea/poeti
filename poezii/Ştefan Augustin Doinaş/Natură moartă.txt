Fructele din tablou sunt un adio. 

(Pe masă, copiile lor zbârcite 
agită-n vânt batiste-aromitoare.)

Albastru, verde, indigo vor arde
orașele sortite să le-afirme.
Amoruri multe vor stârni: o formă
imatură sub fardul lor va duce-n 
ispită mateloți miopi de sare,
lorzi neutrali, profesori de bucate, 
copii care vor crede că sunt discuri.

(Pe masă, la soroace vechi, pluti-vor
din nou batiste dulci - o, imitații,
la ora șapte cină unor grauri...)

Ele, în țara unde cresc magneții, 
nu-și pot epuiza virginitatea.


1971
Din antologia "Alfabet poetic", Editura Minerva, 1978