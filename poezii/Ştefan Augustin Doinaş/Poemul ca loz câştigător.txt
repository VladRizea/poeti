Vă spun: "E neagră", însă nu e neagră.
Vă spun: "E cioară", însă nu e cioară.
Ordinea ciorii negre este alta.

Vă spun: "E verde", însă nu e verde.
Vă spun: "E iarnă", însă nu e iarnă.
Dar eu posed acum o iarnă verde.

Poemul e un loz care câştigă
mereu. Jucaţi pe cioară: iată cioara.
Jucaţi pe mine: iat-o iarnă verde.

Esenţiala diferenţă dintre
aceste lucruri n-are corp: trăieşte
ca un abis cu buzele lipite.