Cu graţia unor făpturi visate
trec cerbii. Poteca lor bătucită
e plină de brusturi şi ambuscade.
Un început de Martie se-anunţă
în vârful plopilor, dreaptă răsplată
pentru sticleţi şi rândunele. Anotimpul
deschide o incredibilă poartă
spre fapte mari. Dar organele lumii
îşi trădează zi de zi neputinţa:
întâmplări care compromit ivirea
clipei necesare. Întotdeauna
eu, unul, am fost suspicios. Norii
mi-au raportat isprăvile-nserării.
Acum sunt sigur: luna unelteşte.