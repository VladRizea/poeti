Unde mi-e sufletul?
Poate pe-un zid 
spoit cu var: inscripție grăbită 
a unui deget bâjbâind în vid.

(O, astre-ale azurului avid,
voi ați putea s-o scrieți pe orbită...)

Unde mi-e inima?
Poate-ntr-un lac
uitat de păsări: sistolă în mâluri 
a unui fir de trestie buimac. 

(O, ciocârlii dormind în flori de mac,
voi ați putea s-o-mprăștiați în triluri...)


Din ciclul "Ce mi s-a întâmplat cu două cuvinte", vol. "Opere ale literaturii române", Editura Național, 2000