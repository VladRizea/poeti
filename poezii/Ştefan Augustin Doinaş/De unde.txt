De unde acest cearcăn de durere
pe-obrazul Frumuseții?
Unicornul în fața mării plânge fără lacrimi. 
Dacă-am putea să-l întrebăm, ne-ar spune
că toate-acestea le-a avut o dată 
cu iarba și izvorul, într-o țară 
care s-a preschimbat în amintire. 
Mai mare oboseală ca aceea 
de-a nu mai fi decât părere-n ochiul 
unui seraf căzut - nu-i cu putință.


Din ciclul "Alter ego ", vol. "Opere ale literaturii române", Editura Național, 2000