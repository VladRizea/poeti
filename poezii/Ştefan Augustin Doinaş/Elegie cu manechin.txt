Pe plaja unde scaietele 
cu foșnet meschin 
se-mbujorează când fetele 
orbite de sare 
se rostogolesc goale ca un talaz, 
surâde la soare 
tânărul manechin, 
Regele-fără-obraz.

Doamne, care tragi la rindea
oglinda mării albastre, 
nu ne desăvârși ca pre dânsul:
lasă-ne să ieșim din ea
cu plânsul 
cu fețele noastre!...


Din ciclul "Ce mi s-a întâmplat cu două cuvinte", vol. "Opere ale literaturii române", Editura Național, 2000