Azi-noapte, au trecut pe lângă moară 
doi tineri, către mare, prin porumb. 
Unul fugea de dragoste - să moară, 
al doilea, ucigaș, fugea de plumb.
Aceleași lănci din lună, verticale, 
i-au tatuat pe umeri cu fiori;
același vânt i-a-ntâmpinat în cale;
același val i-a prins de subțiori. 
Acuma, iată-i: legănați de apă 
și parcă vii - în fluxul ca de tuș...
Se chinuie-n timpanul lor să-ncapă 
același țipăt alb de pescăruș. 


Din ciclul "Versuri din exil", vol. "Opere ale literaturii române", Editura Național, 2000