Se-așează anii peste noi, ca munții 
peste copacii prăbușiți în văi. 
Mocnește, fără aer, para nunții, 
iar ploile - căzute-n jurul frunții -
carbonizează vechile văpăi. 

Dar cel ce mai târziu ar sta să sape 
acest cărbune tragic și vibrant
ne-ar regăsi nevătămați pe ape,
cu inimile scânteind aproape 
ca două boabe mari de diamant. 

Și ce frumos i-ar sta apoi să poarte 
aceste nestemate fără moarte...


Din ciclul "Parabole lirice", vol. "Opere ale literaturii române", Editura Național, 2000