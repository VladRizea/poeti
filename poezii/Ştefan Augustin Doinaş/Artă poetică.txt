Cu învierea păsărilor albe
de pe covoru-acesta oltenesc
începe și sfîrșește o legendă.
Eu însumi sînt prizonierul ei.
Nu mă-ntrebați mai mult. Strălucitoare,
ca orice astru, poate fi prezența
vocalelor, iar ceea ce rotește
în jurul lor e rod al disperării
de-a stabili contacte. Păsări albe,
negrind urzeala proprie, nu însă
și zborul...
              Pe acest  tărîm domnește
umbra tiranului decapitat.
Prizonier, eu nu respir decît
în amplul du-te-vino al suveicii.