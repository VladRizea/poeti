Tărâm amnezic, ordine ușoară!
Copilul fără corp surâde-n sat -
ierbar de vânt în care-și desfășoară 
aripile un fluture presat.

Atâtea ciocârlii, aceeași zare.
Din zeci de spații, unul - cub de var
cu somnul sfâșiat - mi se năzare
ca zloții îngropați unui avar.

Vacante însă! Sufletul, pe-o hartă, 
incită degetele care vor
să-ntoarcă râul îndărăt și iată 
cum râul este-acuma un izvor...


Din ciclul "Ce mi s-a întâmplat cu două cuvinte", vol. "Opere ale literaturii române", Editura Național, 2000