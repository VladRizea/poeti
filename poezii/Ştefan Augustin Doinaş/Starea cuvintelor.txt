Iară și iară 
începe starea fiduciară. 

Toate zac bolnave 
pe arie:
și cele dure, 
și cele suave,
- și nu mai pot să îndure. 
Ca și când după Nominarie 
- ultima lună din anul cu nimb -
ar mai fi încă una: - de schimb.
Le-am spus:
- Dar voi sunteți doar cuvinte:
inițiale,
feude scutite de orice apus,
o bolboroseală fierbinte 
în cerul gurii senioriale...
-Doamne, mi-au răspuns. E zadarnic:
existentul, ca un paharnic 
prea harnic,
pe toate 
vai! ne-a umplut
până peste poate 
de înțelepciune și lut.
Iară și iară 
începe starea fiduciară. 

Ce profet diletant 
ne-a luat din brațele vântului?
Un rege itinerant 
sfârșește cu noi cucerirea pământului...
- Nu-i nimic: nu vă temeți de însușire.
Am să-l aștept la ieșire...


1974
Din antologia "Alfabet poetic", Editura Minerva, 1978