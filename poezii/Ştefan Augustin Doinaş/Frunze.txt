îngălbenim - și iată-ne-n tezaur 
ne-nfiorăm - și iată-ne în vânt:
al nicăierii-pretutindeni aur 
al tuturor-și-nimănui avânt 

un timp holbat bolborosește-n dodii 
o liniște ne scaldă în tumult 
trecutul nostru a-nghețat în rodii 
prezentul nostru-i viitor demult

ce neputință scurmă-n rădăcină 
ce lașitate ispășesc în trunchi 
pădurile-otrăvite după cină 
și zorii suri lăsându-se-n genunchi?

lungi spectre își divulgă ascunzișul 
și veselia lor de cumpărat 
dar nu ne temem: noi suntem frunzișul 
ce urlă-n luturi - nu-i adevărat!


1987
Din vol. "Interiorul unui poem", Editura Cartea Românească, 1990