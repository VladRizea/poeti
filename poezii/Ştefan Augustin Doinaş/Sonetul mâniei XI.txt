Răstoarnă-n brazde numai râme noi
cei care azi, captivi ai suferinței, 
nu scurmă până-n măduva ființei 
și nu se-ntreabă: Cine suntem noi?

Suntem mistreți fanatici ai credinței 
sau porci care râmează în gunoi?
Mânăm în goană care de eroi
sau ne proptim în cârja neputinței?

Prea multor fiare-ngăduim să muște 
din trupul țării și prea multor muște 
să se repeadă-n ochiul nostru-amar...

Din lut, din vânt, din sferele divine
vai! pentru noi Istoria survine
mereu sub forma unui trist coșmar!


Din ciclul "Versuri din Exil", vol. "Opere ale literaturii române", Editura Național, 2000