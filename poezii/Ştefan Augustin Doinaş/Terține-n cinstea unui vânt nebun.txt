Era doar vânt. Doar cine-avea curajul 
să-i strige-n faţă adevărul? Iarba 
servea în vârf de suliţi echipajul.

„Tu nu eşti primul care-mi smulge barba.”
Era doar vânt. Cutreiera pământul. 
Sub tălpi se viscolea în hohot oarba 

zgrăbunţă risipită, jurământul
cocoarelor, pe care-l spulberase.
Era doar vânt. Şi nu-şi găsea mormântul.

Îl însoţea, învârtejit în grase,  
hilare arătări sporindu-i hora, 
un praf gălbui ce năpădea terase.

„Aruncă-mă în ochii tuturora.”
Era doar vânt. Şi-n zarea bleumarină 
un pâlc de nori umfla multicolora

iluzie a formelor, cortină
cu stâlpi şi turle scânteind prin ţară.
„Ţi-ai numărat oraşele, ţarină?” 

Era doar vânt. Şi forfota sprinţară 
a văilor care-i spuneau pe nume  
îi strălucea pe mână, ca brăţară.

Era doar vânt. Se-ncoronase-anume 
să logodească flori, s-aducă ploaie.
Dar prelungea un sterp surâs prin lume

şi, măgulit că salcia se-ndoaie 
în faţa lui, obişnuia să fure 
slugărnicia frunzelor vioaie.

Era doar vânt. Şi năvălea-n pădure 
ca vizigoţii-n temple. Dar gorunii 
sfidau tăcuţi, cu trunchiurile dure,

sminteala lui, visau în raza lunii
sub cerul pustiit de mere coapte. 
„O, împăraţii lumii – şi nebunii!”

Era doar vânt. Şi se stingea în noapte. 
Şi cerul negru se făcea de lapte.