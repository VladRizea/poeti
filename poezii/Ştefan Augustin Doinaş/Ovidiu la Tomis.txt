Aici e locul meu, aici e bine. 
Când nu mai am acasă ce să sper, 
aici găsesc ţărână, apă, cer: 
aici penaţii Romei sunt cu mine.

Pe-această limbă de pământ şi ger 
spre care valul ca un şarpe vine 
citesc pe boltă litere divine,  
dar îndurare nimănui nu cer.

Zadarnic spumegi, veninoasă mare, 
din valurile-ţi negre şi amare! 
Eu stau nebiruit în faţa ta.

Şi mii de ani, în zarea arămie, 
poeţi însinguraţi asemeni mie
sfidându-te cu lira vor cânta.