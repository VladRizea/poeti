Venit aici, ca să presar ţărână
peste poeţi, mă-ntreb: Ce poate, oare,
acestei limbi cereşti, să-i mai rămână,

când ei se duc? Ce limb fără rumoare
păstrează, pentru noi, sublima parte
prin care-i tot mai vie-n timp ce moare?

Căci le-a fost dat poeţilor să-şi poarte
cântarea jos, sub prag, o! risipită
în apa grea căreia-i spunem moarte...

Într-un Decembrie alb, ca o ispită
de îngeri, am suit aici poetul
fără egal. Şi-acum, din nou, palpită

în mine, ca un pin rănit, discretul
frunziş al inimii! Căci, iat-o: mută,
şi cuprinzând deodată-ntreg secretul

tăcerii, totuşi nefiresc se mută
Cântarea sub pământ... Brun-aurie
fiinţa ei de sunet se-mprumută,

solară, celor duşi, sau poate-nscrie
pe-un cer invers o muzică adâncă.
Dar, cu timpan avid lângă sicrie,

pe mine vocea lor mă ţine încă
în lanţuri, sună iarba lor în mine
ca saxifraga-n crăpături de stâncă...

El, crin de ars doloris, cu stamine
de aur tânăr pipăind neantul,
continuă de-acolo să domine,

ca-ntr-un Sibiu al humei, delirantul
concert de voci plimbat de noi, să lege
cu zâmbet tragicul şi elegantul.

La vocile de fum, sub altă lege,
se-nverşună neconsolat să aibă-n
auz pe Bach, şi-n fără-timp culege

enigma unei rădăcini de breabăn,
el – care profera de preferinţă:
die Dinge sterben ab, die Rätsel bleiben...

Iar tu, acum, mai tânără-n priinţă
a cântecului ca oricând, frumoasă
până la gradul care ameninţă

Sybila de-a se-adeveri geloasă;
tu – doamnă brună la terţine sacre
ce astăzi azimă ne sunt pe masă,

ce rapt urzeşti în bezna unei lacre
silabelor de dragoste, menite
abia prin gura ta să se consacre?

Asediu de melodice termite
ţi-e lutul; crengile cu frunze grele
îndoaie-un trunchi cucernic ce-¬şi permite

să scuture doar lacrima din ele;
dar, jos, te-aprinde pe-un alt orb superbul
Amor che mouve il sole e l̕altre stelle...

Cu voi, Cântarea s-a cântat. Acerbul
mormânt e radios: un şanţ v-ascunde, 
o gură de pământ confiscă Verbul.

Ce-aproape-i cerul! Iată – astre scunde
cu gest pustiu ne-mbie blând la cină, 
ne numără-ntâlnirea în secunde...

Somn dulce, Prinţe! Dormi uşor, Regină!