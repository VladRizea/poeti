Zeița frumuseții se preschimbă 
în lucruri. Iată-i pântecu-n ulcior
și gura într-un fluier de fecior 
șoptind silabe-ntr-o uitată limbă. 

Din piatră scoate-un sân ațâțător, 
cu iederă-nflorește poarta strâmbă. 
Femeia despuiată-i ca o trâmbă 
de flăcări - arde ochii tuturor. 

Dar vine-un timp când orice templu moare, 
statuile decad, se sparg ulcioare, 
iar trupurile se topesc pe-alei.

Când toate se știrbesc și se dărâmă, 
ea se preschimbă-n cioburi și fărâmă, 
făcând din brațul morții sclavul ei.


Din ciclul "Ce mi s-a întâmplat cu două cuvinte", vol. "Opere ale literaturii române", Editura Național, 2000