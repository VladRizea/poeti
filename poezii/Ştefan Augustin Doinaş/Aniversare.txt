Azi împlinesc o mie de lucruri trecătoare. 
Privesc amurgul sumbru cum scapără pe văi,
abia acum mi-e ochiul în stare să măsoare 
sălbatica lui sferă cuprinsă de văpăi.
Mi-aduc mereu aminte cum din copilărie 
râvneam același lucru-ncercând să-l împlinesc 
întâi în cercul mare și gol, cu reverie, 
apoi, cu suferință,-n hotarul lui firesc.
Asemeni unei rodii cu-ambrozie dulceagă, 
gustam frumosul lumii mușcând afund și rar, 
cu-o patimă căreia-i era cu mult mai dragă 
sămânța cea obscură și miezul ei amar.
Așa mi-aduc aminte c-am împlinit o dată 
recolta unei toamne cu stâlpi semeți și goi:
porumbul, de la foaia subțire și-nglodată 
la spicul ca o roză de vânturi reci și ploi.
Acum, ca ieri, descopăr amurgul negru-verde. 
Am vârsta potrivită pentru a-l împlini. 
Privesc, o clipă, cerul imens care se pierde, 
apoi mă-ntorc - din toate-ndoielile - aci 
la seva ce pulsează-n nervurile roșcate, 
cu care ca un ornic mă las și mă ridic. 
Un cerc de foc m-apasă pe umeri și pe spate. 
Aci se naște limbul și se preface-n spic.
Aci amurgul sumbru ca să-l cuprind m-așteaptă, 
cuprins fiind el însuși de propriu-i climat:
în soarele de aur, curățitoare treaptă, 
ce arde în crepuscul un ochi înlăcrimat. 
Curând se va închide și ochiu-acesta mare. 
Așa mi-aduc aminte c-am împlinit mereu 
disprețul și iubirea, aceste perle rare
în scoica uriașă a sufletului meu.
Azi împlinesc o mie de lucruri, dar întâiul 
amurg de foc pe care-l cuprind. Mă veștejesc?
O, nu. Căci pe măsură ce-i spulber cu călcâiul, 
în juru-mi anii sună, dar nu-i mai împlinesc. 
Mereu senin și tânăr, într-o singurătate 
a lucrurilor pline de flăcări, care mor
în locul meu, fidele - eu împlinesc în toate 
tiparul frumuseții și nemuririi lor.