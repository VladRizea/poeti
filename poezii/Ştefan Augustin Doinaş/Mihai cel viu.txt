lui Eminescu 

e viu
ca aurul în pântecele unei mine
și-l știu -
dar luminează el și pentru mine?

sublim 
îl simt ca pe-un arheu ce ne constrânge 
să fim -
dar poartă el și vadra mea de sânge?

căci eu
nu-l vreau balsam pe răni ci drob de sare
mereu 
să-mi muște inima când nu tresare

dar cum
să-i aflu azi cumplitele vocale?
acum
culcușul meu sunt șapte săbii goale 

O! ai
destule tunete să ne cutremuri 
Mihai 
să judeci demonia-acestor vremuri?


1989
din vol. "Interiorul unui poem", Editura Cartea Românească, 1990