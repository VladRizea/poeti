Cuțit de-argint prin inima-mbuibată 
a lui Septembrie. Melodios 
călătoresc alămuri și, deodată, 
se lasă cu un semiton mai jos. 
Dar ce lumină încă!... Viespi avide 
asediază dulcele: scântei 
pe suprafața unei sfere care-nchide
un gol de noapte în preaplinul ei.
Vom fi - sau nu? O mistică merinde 
de zbor întors ni se oferă-n vânt:
ca mărului, în vreme ce aprinde 
distanța dintre creangă și pământ. 

1969
din antologia "Alfabet poetic", Editura Minerva, 1978