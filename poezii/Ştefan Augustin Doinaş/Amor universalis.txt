O, Venus palidă-n, azururi, du-mă
pe plaiuri largi cu licărul bobat
să simt în jur luceferii cum bat
ca inimi de noroi ce se consumă. 

Stăpîn pe-al zorilor descălecat, 
să văd pe-un aspru așternut de brumă 
pămîntul în văpăi și marea-n spumă
ca niște miri ce-mpart același pat. 

Jur împrejur, comete în cascadă 
cu tinere săruturi de zăpadă 
să răscolească blîndul lor extaz;

iar vămile, asemeni unor lire, 
să prindă-n corzi și, orfic, să resfire
surîsul ce le joacă pe obraz.