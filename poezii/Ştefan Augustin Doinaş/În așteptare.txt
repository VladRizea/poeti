Dacă-aș putea să prind în scobitura 
urechii mele zgomotele toate 
de pe pământ - aș auzi și pasul 
cu care-mi dai târcoale de departe. 
Ori, poate, stai de mult în fața mea;
dar ești atât de mare, că prin zarea 
făpturii tale ce cuprinde totul 
zăresc pe țărmuri cerbul cu coroana 
de coarne-mpărătești incendiate
și-n urma lui, sub ramuri, vânătorul 
țintindu-l și-așteptând să se desprindă 
unul de altul, în văzduh și-n apă, 
botul sorbit - de botul care soarbe.


1968
Din antologia "Alfabet poetic", Editura Minerva, 1978