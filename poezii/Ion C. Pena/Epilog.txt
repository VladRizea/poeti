Lăsați licuriciul să vie
la pasărea din colivie
să-i aducă lumină sacră
în colivia acră.

Pasăre sunt și eu
în colivia lui Dumnezeu,
dar sărăcia și migrenele
mi-au escamotat penele.

C-o schiloadă mână
stau rezemat de țărână.
C-o slabă cutremurare
holbez ochii a mirare.

Licuriciul meu e mort.
Nu-mi mai aduce steluțe în cort,
nu mai râde, nu mai luminează
ceasul ca o amiază.

Poate Maica Precestă
o ieși pe secetă
cu Isus feericul,
s-alunge întunericul.