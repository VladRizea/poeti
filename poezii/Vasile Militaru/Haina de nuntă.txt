De Mântuitor grăită, pilda nunții din Scriptură,
Străbătând a lumii veacuri, a trecut din gură-n, gură…
Mai întâii ai Lui apostoli, apoi mii și mii de clerici
Au rostit-o la răspântii, au citit-o prin Biserici,
Au cântat-o-n Evanghelii, să primească fiecare,
Tânar și bătrân în viață, bun și răul, mic și mare,
Aurul înțelepciunii ce L-a dat Mântuitorul,
Grăind pilda cu Împăratul care și-a nuntit feciorul.

Mii și iarăși mii de oameni, viețuind, au stat s-asculte
Pilda lui Isus, în sine cu înțelesurile-i multe;
Însă oamenii-ascultând-o, au făcut ce fac întruna,
Primind razele de soare, razele ce le dă luna,
Binele ce li-l dă apa, - fie mări, fie izvoare,
Sau mireasma-mbătătoare ce le-o dă suava floare,
Căci aceasta fie apă, fie soare, fie lună,
Fie floare-nmiresmată, - toate vor ceva să spună…
Dar, câți oameni, privind Cerul cel cu soare, lună, stele,
Și pământul cu-ale sale, înțeleg ce le spun ele?…

Căci și-acestea spun o pildă cu-înțeles adânc, de taină,
Și de-o nuntă unde omul va să aibe-anume haină…
Nuntă - o viață ce pământul poate da cu-întreaga-i sevă,
Precum nuntă era Viața ce trăiau Adam și Eva,
Nuntă însă pentru care, - dezbrăcat de-a vieții tină,
Omul trebuie să poarte haina albă, de lumină,
Haina care tuturora o dă Cerul ca s-o poarte
Pe pământ până la Nunta cea cu Viață făr-de moarte!

Haina-aceasta pentru nuntă, fericiți au fost purtat
În Eden întâii oameni pân-a nu se fi-ntinat,
Dar ei au pierdut aceasta, îmbrăcându-se-n alt port
Țesut tot cu măiestrie de-ntuneric fir de tort.
Meșterul fiind Satana, țesător de-asemeni strai,
Pierzând cei ce-au vrut să-l poarte, dreptul viețuirii-n Rai!

Haina nunții despre care spune pilda lui Iisus,
E țesută din lumina sorilor cei mai de sus,
În război ce țese raze. Cercuit de-un curcubeu,
Și la care stă să țeasă Însăși Sfântul Dumnezeu!

O asemeni țesătură nu se strică, nu se rupe,
Și pe veci împodobește un potop de pietre scumpe!
O asemeni haină scumpă a purtat și Lucifer,
Până l-a-ntinat trufia și-a fost prăbușit din Cer.

Ea e haina despre care lui Ioan în gură-i pune
Chiar Iisus a Lui cuvinte ce-n ”Apocalipsa”-i spune:
“...Să-mbraci haina de lumină ca să nu se dea pe față
Goliciunea de rușine care-ai îmbrăcat-o în viață.
Cel ce biruie păcatul, - din virtuți făcându-și salbă,
Va umbla la fel ca Mine îmbrăcat în haina albă!…

“Celor cari în sac se poartă, celor triști și apăsăți,
Să le dărui haina albă și cununa de-împărați;
Să petreacă-n bucurie între îngeri și-ntre sfinți,
“Sad”, al Domnului să fie, - neprihănei trebuinți”,
Să slujească ”Celui Veșnic”, spre a Lui slavă-n veșnicie,
Toți, de apăsări să uite și de plâns să nu mai știe!”

Haina ce-n Eden purtând-o mai ‘nainte cei doi înși,
Deși goi, nu știu ce e,  de rușine-a fi cuprinși,

Dar pe care s-o dezbrace prin păcat când au ajuns,
S-au văzut goi și de-ndată Tatălui I s-au ascuns..
S-au văzut goi de lumină și îmbrăcați deci amândoi,
Spre rușinea lor de Tatăl, cu-al păcatului noroi!
Nu s-au rușinat că goi sunt în a trupului lor piele,
Ci, că erau goi de raze, goi de sori și goi de stele!…

Iată-n ce fel vrea împăratul pilduirii, care-nfruntă
Pe cel ce, venind la nuntă, nu era-n veșmânt de nuntă…
(Că-n vechime, împăratii, într-al nunților avânt,
Îmbrăcau pe toți chemații la ospăț în alb veșmânt.

Astfel că, la nunta pildei, unul a făcut păcatul
De-a nesocotii veșmântul tuturor dat de-împăratul)…
După cei cuprinși în pildă și-n Eden, pe urmă, noi
Și-n așa veșmânt să mergem am vrea toți în acea vreme
Când la nunta-împărătească să nu fie dat afară.
Și-mbrăcat, ca și-Împăratul, pe aleile grădinii,
La ospăț mergând, să fie tot asemenea cu crinii!

Nunta nu este departe…La cerescul Lui război,
Împăratul țese-ntruna haine albe pentru noi…
Cei ce ști-vor să se-mbrace pentru Nuntă deci cu ele,
Se vor îmbrăca cu soare, cu luceferi și cu stele
Vor nunti-n afara vremii; vor bea Vinul Nemuririi;
Se vor veseli cum nimeni n-a mai fost în firea firii,
Rămânând mereu la Nuntă, ce fiind în veșnicie,
Duhul meu în lut nu poate nici s-o spună, nici s-o scrie!

Adaugata de catre-Radu Dan Alexandru