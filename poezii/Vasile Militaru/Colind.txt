Bună dimineaţa la Moş Ajun, Române-frate,
Din brazda căruia mereu străinii-şi fac palate!…
Colindători cu doruri mari, cu stele-n suflete şi-n gând,
Venim la tine, frate blând,
Prin vifor drumul străbătând…

Spurcaţii lupi gonesc în turmă,
Adulmecând a noastră urmă,
Să nu ne lase să-ţi aducem urarea unui trai mai bun,
Dar lupii vor cădea cuând, c-avem toţi bâte de-alun….
Bună dimineaţa la Moş Ajun!…

E ceru-ntunecat ca un mormânt
A cărui candelă s-a stins de vânt
Şi crucea-i sub viforniţă s-a frânt…
Prin întuneric, paşii noştri grei
Abia găsesc cărarea spre-al tău sărac bordei…


Si-n timp ce vântu-n hornuri stă soarta să ţi-o vaite,
Noi, cei goniţi de haite,
La geamul tău, Române, – c-un vis ce vrea să stea
Intruchipând a Tării strălucitoare stea, -
Cântă-mu-ţi, azi, cu în gene de lacrămi cald adun:
Bună dimineaţa la Moş Ajun?…

Române-frate, – astăzi nu-ţi cerem colindeţe,
Ci să ne vii în ceată, cu durde şi sineţe,
Să doborâm toţi lupii ce urlă pe moşie
Şi vor să ne sfâşie!…

Altminteri, mii de haite s-or năpusti pe tine
Şi s-or înfige-n gâtu-ţi spurcatele jivine,
Şi oasele-ţi trosni-vor în gura lor de fiară,
Şi toţi colindătorii cu stele au să piară…

Ai înţeles, Române din sat şi din cătun?
Bună dimineaţa la Moş Ajun!…

