Odată un păiajen ce viețuia la vie, 
Țesu-ntr-o noapte plină de Mai, cu măiestrie
Și fără nici un greș, 
O plasă uriașă, în chipul unei stele, pe-o creangă de cireș…


A două zi, din somnu-i când l-a trezit un cuc, 
Păianjenul rămase cu ochii mari, năuc:
Privind ca-n aiurare la măestrita-i plasă, 
El, tremurând, din minte aproape fu să-și iasă, 
Că, ceia ce-avea-n față, i se părea minune
Și nimeni fericirea nu i-ar putea-o spune!…



Ce se-ntâmplase? Noaptea, pe plasa lui cea nouă, 
Cernuse din adâncuri o pulbere de rouă, 
Iar soarele-n văzduhuri când a putut irumpe, 
Schimbase toată roua în colb de pietre scumpe!



Și, cum în ele cerul frângea potop de raze, -
Ardeau în a lui plasă rubine și topaze;
Îți îmbiau privirea, în ele să ți-o scalde:
Safire și-ametiste, opale și smaralde;
Încrucișau pumnale de focuri tot mai nalte
O spuză orbitoare de scumpe diamante
Și fiecare piatră, cu-o altfel de scânteie, 
Întrețesea o pânză de mii de curcubee!…



Păiajenul, dând fuga pe fiecare lature, 
Nu mai putea privirea de ele să și-o sature
Și, mândru peste fire, că are-așa comoară, 
Trufia-n micu-i suflet pătrunse-ntâia oară
Și zise cu-ngâmfare: "De-acum e-al meu pământul, 
"Că nu-i bogat ca mine nici Dumnezeu Preasfântul!…"



Cât despre celelalte sărmane vietăți, 
Cu cari frăție bună dusese alte dăți, -
El le uitase iute: nici nu le știa de nume, 
Nici c-au trăit vreodată alăturea pe lume, -
Și, de-ar fi fost să vină vreuna ca să-i ceară
Măcar o firmitură, -de foame să nu piară, -
Nu i-ar fi dat paingul, să-l fi picat cu ceară
Și, cu nespusă silă privea, într-un cuvânt, 
Spre orice vietate a bunului pământ!…



Dar când acel păiajen credea mai cu tărie, 
În marea lui putere, în marea-i avuție, -
O mierlă, nu știu ce fel, în zbor ușor s-abate
Și, ca la ea acasă, 
Trecând prin acea plasă, 
Îi spulberă comoara de pietre nestemate!…



Păianjenul, văzându-și pierdut al lui hamac
Și-nțelegând că iarăși e cum a fost, sărac, -
Și-a dat cu pumnii-n tâmple, nemaicurmându-și plânsul, 
Și-apoi, căzând grămadă, 
Abia putu să vadă:
Pămâtul plin de lacrimi și de săraci ca dânsul…

***

Voi ce clădiți din aur un Dumnezeu sub soare
Și-n viață strângeți banii cu mâinile-amândouă; 
Să știți: comoara voastră e-așa de trecătoare, 
Ca pânza de păiajen înveșmântată-n rouă !…