Brăduleț, brăduț frumos,
Verde’n sus și verde’n jos,
Vara, iarna veșnic stai
Sus pe munte, tânăr crai.

Ca și tine-aș vrea să fiu
De dureri să nu mai știu,
Ca și tine ‘nalt și drept,
Fără pic de dor în piept.

Dar mi’i scris, brăduțul meu,
Și lăsat de Dumnezeu:
Ziua, noaptea să suspin,
Ca o creangă de arin

Care’i bate vânt și ploi
Fluturaticile foi;
Vara, iarna să tot plâng,
Dorurile să le strâng.

Să le-aștern în vers citeț,
Tânăr, mândru brăduleț,
Să le-aștern în vers duios,
Brăduleț, brăduț frumos.
—————————————————————
sursa: @versurisubfloridetei