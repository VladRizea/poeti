E mult de când nu-ți mai scriserăm:
Aproape anul. Dar nu știi
Că niciodată nu se uită,
Acei ce s-au iubit copii?
Ce repede trecură anii!…
Când te gândești, parcă fu ieri
Și totuși, câte ierni grozave,
S-au scurs de-atuncea, câte veri!…

Pe-aici tot câmpu-i plin de viață
Și de parfumul lui te-mbeți,
Iar oamenii din satul nostru
Sunt atât de veseli și glumeți,
Căci anul ăsta, Milostivul,
Ne-a dăruit destule ploi
Și-o să se facă pâne multă…
Mai vino și tu pe la noi

Că ce frumos e-aici la țară!…
Dumineca e horă-n sat
Și-n jurul horei, cât pe colo,
S-adun femeile la sfat…
Și vezi și fetele…frumoase,
Smerite-n vorbă, cum se țin
Și cum le tremură-n cosiță
Bobocii florilor de crin;

Și flăcăiași cu mustăcioară
Ca floarea galbenă de tei,
Cum spun la glume pe la fete
Și râd și fetele cu ei;
Iar când le strâng, în hora mare,
Flăcăii mânile se fac
Obrajii fetelor blajine,
Mai roșii ca florile de mac…

D-apoi pe câmpuri… ce mândrețe,
Ce cântece de ciocârlii
Și ce de flori… mai mare dragul…
Să faci ce-i face și să vii!
Să vezi cum mișună albina-n
Livada noastră de trifoi,
Cum râde soarele-n mătasa
Știuleților de păpușoi;

Să vezi un răsărit de soare,
Un asfințit cu munți de foc
Și-n vraja lor să te slăvească
Parfumul florilor de soc…
Și să te culci, o seară numai,
În lunca satului cu fân,
S-asculți ce povestește valul
Sabarului — flăcău bătrân!…

Când e zăvoiul de la moară,
De treci pe-alături, să te ții,
Că-ți ia auzul, gălăgia
De vrăbioare și scatii!…
Pometuri… vișine, caise
Să-ncarci cu carul…fel de fel!…
Te-adoarme doina de pe vale
Și mirosul de mușețel…

Dar mai spre toamnă, când se bate
Potopul roadelor de nuc
Și berzele rotesc prin slavă
Să-și ia adio că se duc; —
Ce bine e la via noastră
Și ce răcoare-i la răstoc,
Cum șuieră  mierlele prin viță
Și-n soare strugurii se coc!…

Și-atâta farmec e-n pădure,
Și-atâtea cântece-s pe plai 
Că, de-ar fi cerul mai aproape
Și îngerii ar veni din rai!…
Zău, vino și tu pe la țară
Și-atât de bine-o să petreci,
Că niciodată n-o să-ți vină,
Din satul nostru să mai pleci!…
—————————————————————