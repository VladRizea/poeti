Într-un colţ frumos de luncă,
sta odată un voinic...
Toţi sătenii, mare, mic
împrejur cădeau de muncă,
dar voinicul de mai sus,
ziua întreagă dormea dus,
fără a lucra nimic.

Iar când se trezea din somnu-i totdeauna lung şi greu,
cel voinic, în gura mare, suduia pe Dumnezeu.
-Am pierdut un sfert din viaţă de când mila Ta aştept,
căci, nerod, crezui ce preoţii din Altare pururi spun:
„Dumnezeu e drept şi bun!
Să te am în faţă, Doamne, ţi-aş striga cu mâna-n piept:
Unde-ţi este bunătatea? Cum eşti milostiv şi drept,
când de-atât amar de vreme sufletul din mine geme,
pururi mila Ta cerând-o în genunchi, cu ochii uzi.
Făr’ ca tu, din a ta slavă, să mă vezi sau să m-auzi?..
cum eşti drept, când dai atâtor oameni, aur şi castele,
fericiri care-i înalţă până dincolo de stele,
pe când mie Tu nu-mi dai, să trăiesc de azi pe mâine,
decât coaja de mălai care-o dai oricărui câine?
Ce păcat fără pereche am putut cândva să fac,
de mă ţii de-atâta vreme fără seamăn de sărac?...
I-a răspuns atunci un şarpe, de sub nişte flori de mac:
omule, de vrei tu galbeni, o căldare-acum să ai,
îmi dai voie, mâna dreaptă de la umăr să ţi-o tai?...
-Mâna dreaptă? zise omul, dar ce crezi c-am băut laur?...
N-aş primi să-mi taie dreapta, nici pe-o butie de aur!...
-Două butii îţi dau frate, dacă mintea-ţi nu-i nătângă
și mă laşi să-ţi taie, nu dreapta, ci încalte, mâna stângă!
-Să rămân schilod pe viaţă? Să mă facă lumea „ciung”?...
Chiar cu şapte buţi de galbeni să mă-mbii şi tot te-alung!
-Atunci şapte buţi de aur îţi voi da, şi-acum socot
că primeşti şi-o să-mi dai voie, în schimb ochii să ţi-i scot!
-Ochii mei? Să vreau cu ochii, pentru aur, să mi-i scoată
și să nu mai văd atâtea câte sunt în lumea toată?
Să mă-nghită noaptea neagră în adânc pe totdeauna
și să nu mai văd de-apururi: cerul, soarele şi luna?...
Eşti nebun tu, bade şarpe şi de-ncerci a doua oară
să-mi ceri ochii, oricât aur mi-ai da-n schimb pe-a lor comoară
dreapta mea, cu-această bâtă, într -o clipă te omoară!
- Bine, de nu-mi dai nici ochii, iată, vorba mea se schimbă:
îţi dau zece buţi cu galbeni, pe netrebnica ta limbă...
cred că nu mai ai ce zice şi că târgul s-a făcut!...
-Să-mi tai limba, zici, tu, şarpe?, ca măgarii-apoi să rag
și să nu mai pot eu spune ce mă doare, ce mi-e drag?
Pleacă, şarpe, cât mai iute, că te tai cu-acest baltag!”...
-Am să plec, dar mai-nainte, fiindcă eşti aşa sărac,
cea din urmă încercare, orice-ar fi, eu tot mai fac;
uite-ţi dau, eu nestemate, nouăzeci de mii de saci,
pentru-ntreaga sănătate câtă ai... Aşa mă placi?...
Poţi să ai orice pe lume, însă pururea să zaci...
drept răspuns, atunci voinicul ridică baltagu-n sus,
Însă şarpele, scuipându-l, la-mpietrit şi-apoi i-a spus:
-Vezi, nemernică făptură, vierme păcătos ce eşti
cât de bun a fost cu tine Cel din slăvile cereşti?
Nu ţi-a dat comori de aur, nici măriri şi nici castele,
cum zici tu c-a dat la alţii, să-i înalţe pân-la stele,
dar atâta de bogat, că n-ai vrut să dai nimica schimb,
pe marile-mi comori, ba ai vrut să-mi vii de hac...
Iată dar că tu n-ai drept, pe Cel Sfânt să-l iei de piept
și să-l strigi că eşti sărac!