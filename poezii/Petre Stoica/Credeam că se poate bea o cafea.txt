Cum au intrat în casă?
stau așezați pe canapea
cu bâte strânse între genunchi
ascultă muzică rap și sparg
semințe de floarea-soarelui

cum ați intrat în casă?
și cine sunteți? întreb
își ridică privirile mă cântăresc sfidător
ah spune unul credeam că aici
se poate bea o cafea caldă
venim de la o manifestație pacifistă
vă rugăm să ne iertați vă știam
prelat sau ceva asemănător

mă îndrept spre telefon

nu chemați pompierii sar cu toții în cor
credeam că aici se poate bea o cafea caldă
și iată am dat peste un bătrân agresiv