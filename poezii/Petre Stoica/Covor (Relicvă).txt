Linii și linii
linii refăcând înclinarea unui ochi înflorit
roți și roți
roți refăcând traseul unui soare de toamnă
culori și culori
culori refăcând substanța unei vechi melancolii
unduiri și unduiri
unduiri refăcând un cuvânt exprimat cu sfială în somn

armonii ieșite din coerența lânei
fertil desfășurată sub stele călăuzitoare

și deasupra
o pasăre clocindu-și ouăle în oglindă