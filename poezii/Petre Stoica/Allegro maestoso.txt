Calul care trece acum prin zloată
sunt eu da stimaţi directori de conştiinţă
republicană sau de altă conştiinţa subtilă

trag căruţa mizeriei noastre naţionale
(fără compătimire vă rog!)

trag mă opintesc aud şuierul biciului
mânuit de dascălii tuturor adevărurilor
trag căruţa mă feresc din calea
limuzinei condusă de o târfă de lux

înaintez spre necunoscutul împărţit
în patru puncte cardinale în patruzeci
de zerouri în patru sute de anotimpuri
în patru mii de ospicii
cu patruzeci de mii de boli infernale

calul care trece acum prin zloată
are drept ţintă ieslea feeriei balcanice