Te întâlnesc dincolo de drojdiile ploii departe de protezele slugărniciei
mergi spre mare suveran să culegi lămpaşe întreţinute cu miere şi sare
şi asculţi în somn cum pasărea galbenă macină făina verde-a pădurii
melodia lupului nu te ajunge niciodată bătaia inimii tale o alungă în pietre
când vorbeşti crapă malul anilor dispare întunericul fermentat în sticle
sunetul silabelor tale alcătuieşte-n cer arhitectura unei coapse de fecioară
poemul tău e curat ca un bot de mânz şi rezistent ca un pahar de oţel
pe unghiile tale gracile pâlpâie pulberea stelelor din satul natal
iedera bunei-cuviinţe te înfăşoară şi creşti întruna pe zidul zilei însorite
ai tras o brazdă din ea se înalţă aripa unui măr de culoarea zăpezii
ce bine că nu ştii să plângi febra agonia ce cuprinde noaptea cuirasată
la vârsta ta de arhanghel de anghel mereu de arhanghel te rog
urcă imediat în faimoasa diligenţă de seară şi împodobeşte-o cu fluturi
şi anunţă bucuria întâlnirii cu ţinutul fără ceţuri cu locul
unde domneşte conturul tandreţei arborele clopoţeilor de albastru
voi veni să-ţi descifrez trandafirul sudat în roua dimineţii

(1983)