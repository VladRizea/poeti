fără relații speciale fără diplome și decorații fără cerneluri de argint fără flacoane cu parfumuri fără clopote de alarmă
fumător de țigări ordinare consumator de rachiuri ieftine și prieten cu popândăii și cu toate viețuitoarele amețite în ploaie
eu
cu mortar în păr
cu galoane de paie pe umeri

cu aripi năpârlite de atâtea incendii cu pământ puturos sub unghii cu spini în ficat
eu
stăpân al unui fanar
al unui creion tocit
al unui răsad de mărar
al unei biciclete fără roți
al unui briceag în formă de pește
al unei monede coclite
al unui puț american
al unui pod cu șoareci seculari
eu
o notă veselă pe o partitură tristă