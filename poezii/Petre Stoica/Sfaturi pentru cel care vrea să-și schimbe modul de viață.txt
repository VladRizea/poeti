Taie-ți unghiile ca în nopțile de germinație să nu zgârii chipul soției
dacă suferi de podagră așteaptă revizuirea manualelor de botanică
fierbe ceai de sunătoare pentru orele când sosesc în vizită fantomele
retează capul curcanului ca acest mareșal senil să nu mai întreprindă niciodată nimic
construiește-ți un sicriu cu motor să poți ajunge la înhumare în condiții optime
fii familiar cu viespile care te înțeapă și nu le fura dreptul la opțiune
sparge oglinzile moștenite întrucât în adâncul lor viermuiesc imagini meschine
pe drumul încercării înfrățește-te cu morile de vânt ele croșetează și iarna
în fața îndepărtării fii curajos există ceritutdini și în burta rechinilor
în toate împrejurările vieții consideră mărarul drept plantă universală
nu te lăsa la cheremul lămpii cu acetilenă și golește-ți singur buzunarele
descalță-te fără teamă și dansează polca pe covorul de mărăcini
adună ban cu ban și plin de încredere cumpără operele mele complete
ascultă-mi sfaturile cu înflăcărarea specifică plopilor în vânt
iar încântătoarea ta trădare să aibă loc pe vreme de ploaie autentică