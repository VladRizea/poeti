De ce trăiesc în mediul rural?
vedeți aici mai există găini autentice
mărarul a rămas tot mărar
iar ciupercile sunt naturale
ca de altfel și expresiile țăranilor
da întrețin relații excelente în special
cu pădurarii
nu vă asigur
sunt de acord să trecem la altele
câte premii literare?
drept să vă spun nu-mi amintesc prea bine
mai importante cam vreo patru sute
desigur cel al crescătorilor de albine
m-a bucurat cel mai mult
primam cum ingenii laude
cartea mea de căpătâi?
trepetnicul
dintre fructele exotice prefer corcodușele
nu pot răspunde scuzați-mă
eroare nu mă aflam în nici o cabină telefonică
mă aflam la Pago Pago
nu pot răspunde scuzați-mă
da da sunt absolut convins
azi nu mai fabrică nimeni arme de exterminare
evident cu excepția viespilor
exact sunt foarte bogat
posed câteva creioane tocite și mai multe flacoane cu paciuli
rude?
destule din păcate rude sărace
de unde ați aflat?
bunica mea a murit de mult
într-adevăr îi plăceau acadelele
ce hobby?
țintarul adevărul praștia cu recul
și eu vă mulțumesc