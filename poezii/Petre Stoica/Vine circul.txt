Vine circul Vine
pe roți albastre și roșii
pe roți de frunze și fum

Pe case din scânduri cenușii pe nave
înaintând prin valuri de praf
circul se îndreaptă spre orășelul nostru tihnit
aduce o lume de vise încuiate în lăzi
cu inele cu greutăți și cuțite

Vin pentru serile iluminate cu lămpi de carbit
orchestra cu alămuri va cânta puțin răgușit
marșuri bavareze arii de operă
și cineva imitându-l pe Chaplin
schimonosit ca în fața morții
va săruta pe covorul de rumeguș
aripile artei sale căzute

Vine circul
din casele pe roți prin hublourile cu flori de mătase
iese fumul bucătăriei
care murdărește aurul toamnei din pădure
printre poneii obosiți aleargă câinii flămânzi -
prietenii artiștilor flămânzi

Iată-i intră în orășelul nostru credincios
- aici unde oamenii spun că artiștii sunt deberdei
aici unde o fată care s-a dăruit iubitului
a fost alungată cu pietre -
intră pe străzile atât de curate
melancolica maimuță îi salută pe toți trecătorii

O femeie la fel de frumoasă ca Greta Garbo
- femeia circului -
se dă cu roșu pe față
și duce trompeta spartă la buze
vestindu-i pe oamenii orășelului nostru
că mâine seară
îngerii și diavolii vor dansa pe pământ

La marginea orășelului nostru cinstit
e coborâtă ancora artei