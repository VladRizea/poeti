Este adevărat că istoria mai deține anumite rezerve 
este adevărat că ceaiul de sunătoare are și el clopoței 
este adevărat că dincolo de orizont ideile au o nuanță diferită 
este adevărat că lămâia nu potolește euforiile ducesei 
este adevărat că cine nu vorbește intră în conflict cu greierii 
este adevărat că nu am cravașa mă mulțumesc în schimb cu suplețea

pipirigului este adevărat că și fantomele se gândesc la servituțile bătrâneții 
este adevărat că faimoșii cai de cursă transpiră rouă de argint 
este adevărat că șoarecii se încălzesc uneori la subțioara bunicii
este adevărat că bunicul mai rătăcește uneori prin dulap
este adevărat că levănțica îndrăgește intimitatea rufelor 
este adevărat că pălăria mea tiroleză a rămas definitiv agățată

în cuier este adevărat că morile de vânt ne intimidează dacă nu suntem
precauți este adevărat că mi-ar place să fiu milionar pentru a putea
despăgubi fluturii de noapte este adevărat că iarna nu e bine să umbli 
fără mustăți este adevărat că adevărul se compune din ceșcuțe extrem de fragile