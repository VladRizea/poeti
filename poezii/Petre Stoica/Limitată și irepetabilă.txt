Neasemuite-s versurile ce apar înainte de a adormi
cuvintele se iubesc între ele grăbite
și-n umbra respirației nasc ouă de diamante
din orbitoare gălbenușuri se furișează
șiruri de sori ce aprind întunericul
fixat pe pupilele ochilor
limitată și irepetabilă-i geometria acestei
geneze printre pleoapele apăsate
de fulgii unui stol de păsări aburoase
din murmur în tăcere și din tăcere în vis
peste toate încet încet se așterne
o maree neagră dedesuptul căreia
dimineața memoria descoperă banale coji de ouă