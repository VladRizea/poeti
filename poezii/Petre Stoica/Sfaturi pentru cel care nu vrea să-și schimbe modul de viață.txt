Încrede-te în cifra unu semnul începutului sfârșitul melancoliei sprijină cazmaua de 
trunchiul copacului și ascultă sublima tânguire a

norilor când te săruți în oglindă gândește-te la forme mai puțin abstracte salută grația 
adolescentei când își scoate mănușile ninse bărbierindu-te uită cu desăvârșire malul prin 
care ai trecut odinioară ia asupra ta mirodenii și lasă-te purtat de aripa vântului 
descoperind o piele de capră admiră-i misterul și semnele de alungat

furtuna pe care îl conține nu te lăsa ademenit de melodia venită din adâncimea palmelor îndepărtează rugina ceasornicelor niciodată obținute în somn fii seniorul acelor păsări care aduc răcoarea amintirii privește cu ochii închiși miracolul și mierea lucernei existente când rupi o floare ai în vedere miracolul și mierea lucernei existente sunt date în urmă unor temeinice experiențe câștigate de mine în timpul conviețuirii cu fluturii de pe meleaguri care nu au avut și nu vor avea niciodată conture precise.