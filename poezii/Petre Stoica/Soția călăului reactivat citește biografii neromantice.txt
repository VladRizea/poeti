Georg Trakl fusese declarat nebun
pe când ţinea să-şi tragă un glonte în piept
la vederea răniţilor muribunzi
pe frontul negru din Galiţia

Pe George Bacovia l-au angajat impiegat
clasa a III-a şi i se da de scris la marea clădire
dar mâna lui era făcută
să cânte la vioară în amurg violet

Cezar Vallejo murea de foame
în capitala luminilor
într-o zi de joi
când afară ploua monoton
şi versul cădea în proză

Robert Desnos a fost transportat într-un vagon de vite
mai întâi i-au smuls aripile de înger
apoi l-au aruncat în hăul crematoriului
la Terezin

Jorge Luis Borges primise titlul
de inspector "al păsărilor
comestibile din Buenos Aires"
însă moartea l-a găsit în labirintul cărţilor

Osip Mandelştam a murit într-un gulag necunoscut
trupul sau aruncat pe gheaţa Siberiei
l-au ciugulit corbi cu stea roşie pe piept

Alungat din templul culturii
Lucian Blaga a trebuit să asiste "mut ca o lebădă"
la hăcuirea sufletului românesc

Pe Ezra Pound îl plimbau într-o colivie
pe străzile nu mai ştiu cărui oraş turistic
din Italia fotbalistică

Sfântului Vasile Voiculescu
mâna politrucului asiatic
i-a rupt cu bâta şira spinării
şi bătrânul blajin a murit făcând greva foamei

Cine or fi aceşti nătărăi?
Întreabă soţia călăului reactivat
în timp ce lasă cartea din mâna
şi soarbe cu paiul
din băutura limpede şi aromată
ca istoria secolului douăzeci