Ultimul val care se sparge cu fervoare
pleacă străinii cu buchete de soare pe gură
autobuze nichelate aparate de filmat adio adio
pleacă și prietenii
adună cearceafurile își adună trupurile adio și lor
cu limbi sărate la toamnă vor povesti
întâlnirea cu sprayul cu alchimia certitudinilor
vor povesti despre romanele lor construite cu evlavie
toate au avut un final salubru
ultimul val se sparge și melodia
una paloma blanca
scaune răsturnate pe masă scrisori fără litere
resturi de țigară cu urme pe buze extatice una
paloma blanca
sunt trase și obloanele barăcilor de tras la țintă
nu am nimerit inima de metal
nu am câștigat niciodată nimic
leagăne goale
e frig
noi doi rămânem ultimii pe plajă
în brațe cu un pescăruș muribund
singurul nostru trofeu
singura noastră căldură.