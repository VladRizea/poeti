Vultur cu aripi deschise ți-am fost
cârlionț de miel și văl de lapte ți-am fost
coapsă de chitară moale ți-am fost
chitară și smirnă și smochină ți-am fost
amnar pentru iască acerbă ți-am fost
ploaie de mărgean pe brazdă ți-am fost
floare de oleandru pe sân ți-am fost
corabie lină și neîncăpătoare ți-am fost
ancoră în profunzimea mierii ți-am fost
odgon din fir de mătase ți-am fost
cătușă eliberatoare ți-am fost
etcetera etcetera ți-am fost
un scorpion fantastic ți-am fost
un coș cu roiuri de viespi ți-am fost
gheară de liliac în păr ți-am fost
cactus pe gură ți-am fost
arici pe sâni ți-am fost
osuar de crabi în așternut ți-am fost
hidoasă umbră de sepie în somn ți-am fost
zgură și smoală topită pe unghii ți-am fost
o carte ruptă și pătată cu vinuri ți-am fost
suc de mătrăgună ți-am fost
etcetera etcetera ți-am fost