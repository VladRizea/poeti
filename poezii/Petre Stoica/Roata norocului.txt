Venim la roata norocului neagră și roșie
semnele ei sunt albe ca ochii destinului
din malul zilei ies crocodilii-cu gura deschisă
caută roata norocului vor s-o înghită

numai unul câștigă sticla de șampanie

este o după-amiază cu aripi obosite
nici o adiere nu te clintește din loc
odecolon și pudră și transpirație acră
mierea melodiei La Paloma ne curge pe buze

numai unul câștigă sticla de șampanie

roata se oprește cu scrâșnet de iad vlăguit
unul primește suave flori de mătase
pentru nunta cu moliile altul apucă
glastra cu muște uscate anul trecut
soldatul câștigă oglinda: privește în ea
și fața și-o vede acoperită cu lut

cine câștigă sticla de șampanie?

Pe fundul poșetei mai găsești o monedă
o aruncăm cu nepăsare de prinț a săracului

seara târziu
cu mierea melodiei La Paloma pe buze
plecăm spre casă cu pușculița de ghips-
in ea să strângem bani să plecăm pe altă planetă