doar pentru tine mai culeg trandafiri
doar pentru tine
vechile mele iubiri sunt azi
inițiale amestecate într-un osuar părăginit
tu rămâi până la sfârșitul sfârșitului
nobila mea suferință de asemeni rămâi
cheia porții care dă spre locul
unde timpul îmi readuce puterea
de-a conjuga credința cu dreptatea
din trandafirii culeși iau firul gloria dei
așezându-l lângă corabia ta de hârtie
sosită în golful solitudinii mele