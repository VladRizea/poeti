Aspiră la gesturi decolorate și ignoră piperul fin măcinat
nu evita niciodată izvoarele subterane care au aspect familiar
surprins de furtună lasă-ți fruntea pe creanga cea mai solemnă
în prezența furnicilor uită amărăciunea zilei fără ceasornic autentic
fii sigur că fluturele acestei după-amiezi va ajunge în neant
nu te lăsa niciodată înșelat de criminalul somn al oglinzii
retras în clopotnița păsărilor ia asupra ta povara albăstrimii
apără modelul acelei grădini pe care am propus-o cândva în vis
roagă-te zilnic pentru misterul refugiat în pianul din pod
de ce să te lași sedus de nonșalanță și fragilitatea moliei?
dă la o parte malul depus de sâmburele dulce al adevărului
ai în vedere faptul că tăișul ruginei este necruțător


înainte de a vorbi despre mine ia referințe de la florile de câmp
și niciodată nu sta la cheremul gărgăriței refulate