Pe noi nu ne interesează, șoptim, sau ne interesează îngrozitor,
noi bem laptele cârtiței de suprafață,
noi suntem atentatorii pasivi
răsfățații petelor albe din ziarele politice,
noi îngrijim câinele obosit al aspiratorului,
noi avem rufele noastre de care nu ne e frică,
a căzut și Xantipa, șoptim,
și-i chiar vorba de mica bodegă
demolată de ei într-o seară,
în schimb sub ferestrele noastre
instrumente muzicale precum elefanții-n călduri
se-mpreună,
dar cui să te plângi
când telefonul colcăie de gărgărițe
și oricum n-avem chef să fim arestați înainte de ceai
și de-altfel prea-s matinali delatorii...

Oare cine-și dorea puțin var pe o haină din zidăriile Romei,
puțin praf din Atena pe o unghie roză?!