Printre dugheni pe strada Zece mese
acum o sută şi ceva de ani
a fost zărit, cu orbitoare fese,
îngerul trist al triştilor băcani.

Era un semn al crizei monetare,
căci se-auzea un zumzet de argint
venind dinspre ciudata arătare
ce se-nălţa, parcă mai mult tuşind.

Ziarele-apărute-n haine grave
au provocat revoltă în Şanhai
şi-n izbele din ceţurile slave
s-au fript pe limbă băutori de ceai.

Azi jocul acesta nu mai are piese
şi ca argintul ce-a fugit din bani
pe strada Zece nu mai sunt nici mese,
nici băcănii, nici îngeri, nici băcani.