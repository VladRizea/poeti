Nu mai e bere la berărie.
Mor cartiere, latră tramvaie,
Pe umejoare ruguri de paie
Se coc eretici de meserie.
Doamnă cerneală, du-te-n pâraie.
Fă-te pădure, doamnă hârtie.

La berărie nu mai e bere.
Pute-a cutremur. Ţin-te de clanţă.
Iar e de lucru la manuntanţă,
Iar or să facă proştii avere
Şi-or să admire de la distanţă
Curajul nostru crescut în sere.

Şi-n vremea asta poetul scrie,
Şi-n vremea asta Irod chiar taie,
Smerit dospeşte orzu-n hârdaie
Surd la revoltă şi la mânie.
Preabotezate Sfinte Sisoaie,
Nu mai e bere la berărie.