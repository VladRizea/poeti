Aici unde mă sting definitiv
salcâmi au înflorit fără motiv,
tramvaiu-i o conservă c-un beţiv.

Afişe cad. Economii de clei,
cei ce mă văd se pipăie de chei,
căci nezărit sunt numai de femei.

Mă sprijin de-un perete – plouă var,
nu mă salută domnul măcelar,
nici moaşa ce mă pricopsi-n zadar.

Doar îngeru-mi evaporat subit,
rar precum perla-n scoicile din birt
mă ţine-n adierea unui spirt.