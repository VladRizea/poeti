Ciclopi cu sânge verde au dus pe râu în jos
și junele răchite și trunchiul gloduros,
au mai rămas pe dealuri țărani din piese vechi
să joace-nsămânțatul de napi și de curechi.

Din ceasul primăriei ieși în loc de cuc
șeful de post cu-nsemnul lui grav de cauciuc,
s-anunțe că din pricini ce nu de dânsul țin
tainul sfânt al orei s-a micșorat puțin,

că soarele-n amiază cu grebla trebe strâns,
drept pentru care cină-l vom porecli pe prânz,
că zeci de avantaje decurg și-n orice caz
va fi economie de fustă și de gaz.