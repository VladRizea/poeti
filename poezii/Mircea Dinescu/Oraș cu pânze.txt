În orăşelul azvârlit pe câmp,
vântul cu pălăria lui de paie,
uşor isteric, îmbătat de ploaie,
fluieră la femei şi joacă tâmp.

Aici ca-ntr-o conservă de beton
ne naştem toţi sub zodia furnicii,
zei ambulanţi ne vând formula fricii
şi mulgem blânda vacă de neon,

aici norii târâţi la frizerii
sunt tunşi şi îmbrăcaţi în uniforme,
aici piatra bolnavă de reforme
comandă pentru noi culoarea gri,

aici fiindcă eu singur sunt nebun
la pânze şi catarg lucrez tot anul,
căci pe oraş voi răscoli oceanul
să-l schimb pe trei baloturi de tutun.