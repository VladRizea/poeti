Lângă oftatul gării bodega-i cu noroc,
pisica iar se freacă de scaun şi ia foc,
vioara taie capul ţiganului coclit,
nu strănuta că zboară toţi fluturii din zid.

Azi o s-atac oraşul, dar parcă dinadins
castelul e de apă, păzit numai de-un ins
şi-unde credeam că-i grâul învârtoşat şi roz
soldaţii îşi usucă ciorapii pe siloz.

Cu cine-nvârte toamna afacerile-i reci?
Pe unde curge raiul în om, miroase-a beci
şi-a spirt trecut prin pâine şi-a buci de nenufar…
Nu strănuta că zboară frumosul din ziar.