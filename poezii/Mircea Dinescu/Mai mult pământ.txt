Cât de naiv gândeai că eşti un nufăr
printre femei, de albul lor mirat,
copilule prin care astăzi sufăr
mai mult pământ şi nume de bărbat.

Mi s-ar deschide pleoapele în stele
dacă-aş putea să cred că nu eşti mort,
ci mai atârni pe mările rebele
de scândura acestui trup ce-l port.

Şi cum în noapte sorii se mănâncă
unii pe alţii ca la un îndemn,
când vei zări un ţărm, o verde stâncă,
să-mi rupi cu dinţii hălcile de lemn.