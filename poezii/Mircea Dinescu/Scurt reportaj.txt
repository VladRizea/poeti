(În sprijinul profesorului de limbă română care cere mai multe ore de predare pe săptămână)


Vara însoţeşte elevii la atelierul mecanic,
toamna numără răndurile de porumb,
iarna zvârle zăpada din faţa şcolii,
primăvara cântă la căminul cultural,
măreţul, timidul profesor de limbă română,
muncitor calificat în uzinele Sadoveanu şi Tudor Arghezi
printre rigle şi logaritmi,
printre fierăstraie şi strunguri,
îşi face şi el loc într-o salopetă uşoară de cuvinte
şi abia apucă să înveţe copiii că H2O
se numea pe vremea străbunilor apă,
că-i firesc să spui bună ziua şi nu radical din 14,
apoi să-i explice elevului Bujie Ion
că H.P.B. nu-i o întreprindere oarecare,
ci chiar Hortensia Papadat-Bengescu,
că noi n-am avut timp să ridicăm piramide
şi ne-am îngropat faraonii în folclor,
că limba română e inoxidabilă... Stop!
...şi din nou H2O, radical din 14,
H.P.B.,
fiindcă ora de limba română s-a şi terminat
şi abia peste o săptămînă ne vom mai vorbi.