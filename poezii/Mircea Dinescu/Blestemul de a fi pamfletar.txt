Blestemul de a fi pamfletar
de Mircea Dinescu
Țară de doftori și de proști cu stemă
azi te iubesc cumplit, ca pe-o exemă
ce-mi supurează în bocanc continuu. 
Hai, bagă-ți pompa-n mine și fă-ți plinu’…
Cei ce te-au dus pe inimă ca-n targă,
pe toți i-ai condamnat ani grei de zarcă,
pe toți i-ai măcinat și le-ai spart osu’
păstrând din morți, ca probă, pe Coposu. 
Te joci și-acuma în nisip cu ciurul
și unde dai de aur întorci curul
și unde dai de oase scuipi morminte. 
O, țară fără ținere de minte! 
Ca să uităm de hainele vărgate,
ți-ai reșapat bisericile toate
și i-ai vopsit în miercurea cenușii
pe activiști, ca sfinți, în stânga ușii. 
Treizeci de ani molozul Sfintei Vineri
l-au dus pe tălpi buldozeriștii tineri
în sat la ei și-acum, bolnavi de brâncă,
se-nchină în pronaos la Coșmâncă.