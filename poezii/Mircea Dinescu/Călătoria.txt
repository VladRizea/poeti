Ca să cobori cu arta în stradă
 să nu foloseşti şi tu acelaşi lift hodorogit
 în care s-au pus la cale atîtea afaceri cu cîntec...
 Renunţă în primul rînd la poezie 
şi te va durea stomacul mai puţin.

 Poţi din cinism să-ţi prelungeşti viaţa
 poţi înlocui cuvîntul cu întîmplarea
 poţi scoate limba la soare ca o ediţie princeps
 poţi căra (pilind zilnic cîteva grame)
 Turnul Eiffel într-o pivniţă.

 Sinuciderea nu mai rentează.
 Ca să ajungi scriitor celebru în Europa
trebuie să fii cel puţin canibal,
 sau să propui o soluţie trăsnită
 pentru înflorirea Saharei

 (cei cu apă la plămîni să fie 
paraşutaţi, de exemplu, acolo)
 Nebunii pasivi n-au nici-o căutare;
 dacă te-ai căsători cu-o
 maşină de tocat carne

 cine ştie ce trust din America
 ţi-ar plăti călătoria de nuntă 
Cu condiţia să torni nişte copii pipăraţi
 şi fără nici un gust ca celebrul lor hamburger...

Societatea de consum te umileşte
 iarna cu pepeni iar vara te speteşti 
cărînd cu pufoaica ouă pentru solistele
 de la Metropolitan. Moţăi pe malul Senei

 şi deodată-ţi miroase a Dîmboviţă,
 provincial speriat crezi că dacă-o
 coteşti în Montparnasse pe-o străduţă
 începe Bucureştiul. Nu ţi-e uşor să înţelegi

 că poezia nu mai are nevoie de hîrtie
 că un glonţ se face mai auzit decît
 o carte că dentiştii mecanicii coafezele

 aviatorii chelnerii inginerii belferii amiralii
 şi măturătorii înstăriţi pe bună dreptate
 n-au nici-un chef să citească sonete,
 fiindcă ţelul suprem e să te-nrudeşti
 cu petele de grăsime din supă adică
 să stai totdeauna deasupra


Citiți mai mult pe LiterNet.ro aici