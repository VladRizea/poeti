Arare-n pribegia noastră,
Când calea ni se-ncrucișează,
Din lamura văpăii moarte, 
Eu simt cum reînvie-o rază...

Ne rumenește-n drum obrazul
Și licărirea ei ne minte
Când fulgerul unei clipite
Despic-aducerile-aminte...

Vai, mintea, văduvă bătrână,
Vrea morții iar să și-i dezgroape...
...Și tu-ți întorci grăbită fața,
Să nu-ți văd plânsul din pleoape...

Rămân învins...-Aud viața
Cum mi te fură...mi te cere...
De ce n-am dreptul de-a te plânge,
Când să te blestem n-am putere?...

din volumul Umbra zidurilor