I
Iubirea mea-i fărădelege,
Cu greu canon în pravilă,
Cine-ar putea să mi-o dezlege,
Cu cât mai mult mi-o înţelege,
Cu-atât îi pune stavilă...
Iubirea mea-i scumpă comoară,
Păzită-n fund de peşteră,
Mi-o ţine inima-n zăvoară,
Cu văl de taine o-mpresoară,
Că-i veche gazdă meşteră...
Eu sunt tâlharul în prigoană,
Străpuns de-a legii suliţă,
Ce înfruntând a lumii goană,
Strângând la pieptu-i o icoană,
Se strecură pe uliţă...
II
Dragoste cu vină,
Dragoste bolnavă,
Cupă de lumină,
Cupă de otravă,
Cine mi te-a dus la buze, cupă de otravă?
Nopţi îmi împletiră
Din credinţi o salbă,
Toată mi-o răsfiră
Azi o mână albă,
Mi-o răsfiră-n praf pe uliţi, azi, o mână labă...
Sunt sărac de-acuma,
Visele mă lasă,
Cântecul şi gluma
Mi s-au dus de-acasă,
Mână albă, mână albă, mi le-au dus de-acasă...
III
Vin’ sub plopul mărturie
Viselor de astă-vară,
Să-l vezi frânt de vijelie
Cum îşi cerne frunza rară.
În tulpina lui închise
Dorm iluzii şi regrete,
Dorurile noastre-s scrise
Pe-aste foi nemângâiete.
Vin’ din foile uscate
Să ne facem două perne,
Căpătâie-ndurerate
Unei despărţiri eterne...
IV
Din înaltul bolţii sfinte
Picuri de argint se smulg,
Şi pe mâna mea fierbinte
A căzut în zbor un fulg.
Drag drumeţ din lumi străine,
Ce neînţeles mister
L-o fi îndrumat spre mine
Minunatul strop de cer?...
Strălucind o clipă, doară,
S-o topit şi-acuma nu-i...
— Vis răzleţ de-odinioară,
Unde sunteţi, ochi căprui?
V
Acum uitarea mi-e pe drum
Şi-o lume ne desparte,
Ce gând te mai îndeamn-acum
Să-mi mai trimiţi o carte?...
De ce azi grijă să-mi mai porţi,
Când dragostea ta tace:
De nu-ţi cer lacrimi bieţii morţi,
Au drept să-ţi ceară pace...
VI
Ursita unei zodii rele
Din nou în cale mi te poartă,
Tu, moartea visurilor mele,
Frumoasa mea iubire moartă.
Te du cusoarele ce-apune
S-adormi în veşnică tăcere...
Tu, ce m-ai frânt la-ngropăciune,
M-ai omorât la înviere...
VII
Ascultă-l tainic cum se stinge,
Şi moare-acordul de pe urmă,
Cum tremurarea lui se frânge
Şi cum încetişor se curmă...
...Şi spune-mi tu, nu ţi se pare
Că, cu pierduta melodie,
În noaptea fără de hotare,
Ţi s-a pierdut ceva şi ţie?...