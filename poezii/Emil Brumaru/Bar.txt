Tu care-mi cânți de la magnetofon
"Hello", în dimineața asta-i joi...
Trec chelnerițe... Trage-n buze moi,
Țigara fină, sonda cu sifon,

O copilandră-punk-omidă-albastră.
Îngerii-și bagă-n ziduri o aripă.
Vai, unde e neprihănirea noastră:
Parfum greoi ce fluturii-i constipă?

Și unde-i sufletul prelins din noi
Ca păcura din osii de vagon?
Tu care-mi cânți de la magnetofon
"Hello", în dimineața asta-i joi...