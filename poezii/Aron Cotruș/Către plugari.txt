Ce-ar face mârșavii ciocoi
de n-ați fi voi,
voi, boi greoi
în juguri noi,
la pluguri noi?!…

Ce-ar zice putrezii ciocoi
dac-ați ara doar pentru voi,
dac-ați săpa doar pentru voi,
de n-ați mai îndura nevoi
prin vânt, prin arșiță, prin ploi
pe lângă vaci, pe lângă boi,

în juguri noi,
la pluguri noi,

pentru prășile de ciocoi
cu sufletele de noroi,
cu cărnurile de puroi,
cu gând și fapte de gunoi?!…

Ce-ar zice scârnăvii ciocoi
dacă-ntr-o bună ziua, voi,
i-ați pune-n jug, în loc de boi,
și i-ați purta, flămânzi și goi,
prin vânt, prin arșiță, prin ploi,
cum v-au purtat și ei pe voi?!…

în pacea aspră, în război,
a țării talpă sunteți voi,
a țării straje sunteți voi,
țărani pietroși, țărani greoi…

sus! -zorii vremurilor noi
vor izgoni de printre voi,

cu sape noi,
cu coase noi,

ca pe o haită de strigoi
pe cei de pe-urmă grofi și ciocoi!…