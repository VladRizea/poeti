O, plecările, plecările, plecările,
Din toate porturile și din toate gările,
Pe toate mările, spre toate depărtările,
Spre toate țintele și așteptările
Spre marginile sufletului meu - flămândului

M-or înghiți, în murmure-necate, valurile?
M-or aștepta în depărtări, sărbătorește, malurile?
M-or înălța, pe creste încă nevisate, visurile?
M-or ameți și m-or atrage, în adânc, abisurile?
Ce-mi pasă mie unde mă vor duce trenurile, navele

Și dorințele-mi de foc - bolnavele!
Ieie-și, încotro le place, zborurile,
Ca un stol neobosit de paseri albe - dorurile!
Cruțe-și ceasurile cine-o vrea și de primejdii scape-le,
Ale mele-s drumurile lumii toate, munții și-apele
Moartea umbrele-i, în preajmă-mi, înfiripe-le,
-Gândule, deschide-ți, pentru-nalturi, pentru depărtări și
veșnicii, aripile!