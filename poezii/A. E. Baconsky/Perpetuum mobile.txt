Între două minciuni, între două culori, între două iluzii, am fost tineri, ne-am maturizat, am crezut unii în minciunile altora, ne-am vopsit unii în culorile altora, ne-am hrănit unii cu iluziile altora.
Mereu între două alternative înșelătoare, iată, ne-așteaptă acum vârsta de gheață, iar cei ce vin după noi vor întoarce clepsidra.
Ruinată și neagră crește moara de vânt în care s-au cuibărit animale și păsări de noapte, spada cade-n noroi, lâna de aur agățată de crengi putrezește departe, iar învingătorii cerșesc la porțile celor învinși.
Nu, nu vom mai face războaie -fără luptă vom cădea învinși, fără luptă ne vom învinge unii pe alții în false carnagii, într-un imens măcel demagogic.

Noul
Jan
Huss,
noul
Savonarola, noul
Luther vor apărea pe ecrane, vor fi urmăriți, focurile vor fi întreținute cu ziare și pe deasupra capetelor noastre umflate, mâini murdare se vor strânge una pe alta pe-ascuns, lăsându-ne mereu între două, între două minciuni, între două culori, între două iluzii.