Vor apărea profeții, înnoitorii oamenii viitorului,
toți cei falși vor ajunge profeți și multă lume
îi va urma când, murdari și cu ochii sticlind de lăcomie,
vorbind mereu în numele altora vor reclama puterea
pentru ei și le veți da-o, căci veți fi obosiți, somnul
pătrunde în agitația cetăților voastre și o culoare
indefinită marchează putrefacția vârstei.
Așteptați,
urmăriți cu aviditate marile publicații subtile
unde se experimentează mereu, cereți marile hebdomadare
cu o sută de pagini, umbra profeților stăruie-acolo
printre cuvinte, palizi prind viață din granulația lor
hrănindu-se până la maturitate cu plasma cuvintelor,
cruce de aur pe un destin celular peștilor morți,
le putrezește întâi capul și civilizațiilor îmbătrânite,
cuvintele răscoliți totul, agitați-vă, trepidați,
Amin!
Cei cu adevărat agitați și puternici se vor naște mult mai târziu,
cei ce vor fi, cei ce vor mătura cenușa întrebându-se
de ce va fi fost nevoie de-atâtea grămezi de cuvinte
și de toată această desăvârșire zadarnică înainte de moarte,
dorm încă la răspântia ipotezelor într-o fericită inexistentă.