Coapse limpezi. Valuri limpezi.
Marea umbra-n nori își suie.
Și-i alt țărm lîngă acesta
și un singur tors, statuie.

Despletită îți dai drumul
într-un cosmos de oglinzi,
și de mări multiplicate
te apropii, te desprinzi...

Cerului plutind în ape
i te-adaogi uimitor:
fruntea în Cassiopeea,
gleznele-n Săgetător

... alge-n valuri înnoptate
și picioarele-notînd, 
și te fură jumătate
emisferul mării blând.