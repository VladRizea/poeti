Lupul pădurii e mort- pielea de oaie
o poartă câinii de casă, țiganii în bâlciuri
umblă târând după ei urși împăiați
care dansează în lanțuri.

Fiare false atârnă de gratiile menajeriei,
vulturi cu ochi de sticlă planează-n văzduh-
castagnetele berzelor ritmează vidul
vitrinelor muzeului zoologic.

Și vânătorul își caută armele în panoplia uitată
și se culcă într-un sicriu lung
încrucișându-și mâinile pe lespedea din pronaos,
bucuros că nu se va mai trezi niciodată.