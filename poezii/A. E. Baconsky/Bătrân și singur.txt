Bătrân și singur toamna umblând prin oraș
bătrân și singur femeia copilul câinele
femeia a imbătrânit cu altcineva, câinele
îmbătrânind a murit, copilul singur
nu s-a născut niciodată pe străzi vântul și soarele
bătrâni și singuri flașnetarul bătrân cu un singur
picior prostituata bătrână și singură
cineva într-un cimitir cântă o melodie
bătrână și singură capul se clatină gol
cu o singură amintire bătrână, copacul
se clatină, idiotul din reclamă se clatină,
orașul plin de lume se clatină mulți, mulți
singuri tineri bătrâni toți toate
bătrâni bătrâni și singuri.