Stai la masă
cu o bucată de pâine în mână
și împrejurul tău se aud vocile
a doisprezece prieteni absenți
care nu mai au umbră

Te apleci către cel din dreapta,
vrei să-l strigi și iată
el nu mai poate răspunde
la auzul niciunui nume

Frângi pâinea în două-
spre-zece,
întinzi câte o bucată
fiecăruia
și deodată toate vocile amuțesc
și deodată toate clipele
încetează
să curgă

Nu mai e nimeni aici
să te mai poată urma
nu mai e nimeni
să te poată privi
nu mai e nimeni
să poată măcar
să te vândă

și totuși inima lumii
e-acum
un foc nesfârșit care cântă
întoarcerea în tine a tuturor
intrarea tuturor în lumină