Stinsu-s-a timpul desfătător
Când printre horul de dulci fecioare
Cu frumuseţea strălucitoare
Treceai în lume, umbră ce-ador!
D-acum-nainte, vai! niciodată
Nici o fiinţă nu va putea,
Aici în lume, o, dulcea, mea,
Să-ţi vază faţa ta adorată!
Ca din dormire azi mă deştept,
Mi-aduc aminte vorbele tele,
Cu ochii umezi de lăcrimele,
Mi-ai zis: „În ceruri eu te aştept!
În ceruri poate să se unească
Umbrele noastre, o, dragul meu!"
D-atunci în lume, drag aştept eu
Aceste vorbe să se-mplinească.
O, timp, repede caru-ţi fugos,
Răpeşte-mi viaţa fără plăcere.
Sufletu-mi geme plin de durere,
Ia-mă pe caru-ţi alunecos!