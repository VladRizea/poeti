Eu trec prin ploaie şi mă pierd pe vânt. 
Destram furtuni, dar tot furtună sunt. 
Mă-mpart arzând, spre tot ce-mi aparţine. 
Vorbesc de foc, şi focul e în mine.

Zidesc culori, dar zidul stă să cadă. 
Lovind în ierni, mi-e milă de zăpadă, 
Și sunt doar spadă între rău şi bine; 
Mă tem de foc, şi focul e în mine.

Scot unde frânte din izvorul viu, 
Alerg pe gând, şi tot ajung târziu ; 
Ce flacără în seama ei mă ţine? 
Vorbesc de foc, şi focul e în mine.

Știţi voi cât cheltuieşte un copac 
Să-i facă anotimpului pe plac? 
Dar frunzele-i rămân mereu străine – 
Mă tem de foc, şi focul e în mine.

Dă-mi, inimă, căldura necesară, 
Peste cuvinte să se facă vară, 
Și cer cu cer în cântec să se-mbine, 
Vorbesc de foc, şi focul e în mine.