BLESTEM


Nicicînd durerea-n timp nu se îngroapă.
La Mărășești, sub ploaia ca un plîns,
În șanțul plin cu sînge și cu apă,
Bunicul meu privirile și-a stins.
Vestit-au surda-i trecere în moarte
Obuzele nemțești cu foc păgîn,
Și foc păgîn și schije iuți și sparte
I-au înfundat obuzele-n plămîn.

Pe cîmpul Turzii, pîrjolit de sete,
Reînverzit de trupuri de soldați,
Lăsat-a tata-n sunet de trompetă
Puterea bărbătească-a unui braț.
Eu n-am să uit scrisoarea lui vreodată,
Parcă și- acum în palme o mai strîng-
Scrisoarea lui cu slova tremurată,
Ce-a scris-o în spital cu brațul stîng!

Sînge la fel cu sîngele ce bate
În tîmpla mea, pe cîmp de luptă-a curs-
A curs prin brațul zdrențuit al tatii,
Prin inima bunicului a curs,
Și-a fumegat apoi sub bolți de zare
Fum alb, bogat, cu pîlpîit contur,
Ce s-a-mpletit pe cer cu fumul mare
Zbucnit din Maidanek și Oradour.

Amanți ai morții, cunoscut vi-i vouă
Că tata are înc-un braț întreg,
Că tefere mi-s mîinile-amândouă
Și gîndurile mele înțeleg.
Vi-i cunoscut- Germania mai are
Destui copii născuți spre a trăi.
Doriți distrugerea îngrozitoare,
Pămîntu-n plîns și-n scrum a-l potopi?

Eu vă blestem în numele durerii
Ce-a ros în noi cu asprii ei acizi;
Va pălmuiască mînecile goale,
Zbătute-n vînt, a mii de invalizi,
Bucatele vă sîngereze-n gură
Și groaza să vă ciocănească-n uși!
Să vă frămînte visele, cu ură,
Scheletele flăcăilor răpuși!

Eu vă blestem în numele vieții
Pe care-o ducem demni și îndîrjiți;
Să nu puteți urî, să nu iubiți!
Să nu puteți să rădeți, nici să plîngeți,
Să n-aveți noapte și nici zi cu soare,
Să n-auziți nici să rostiți cuvînt,
Să duceți traiul pulberii hoinare
Și-al nourilor fugăriți de vînt!

Cînd peste nepăsarea gropii voastre
Uitarea-și va așterne sur zăbun,
Abia atunci au să se ostoiască
Mîniile blestemului ce-l spun!

Nicolae Labiș - DESCRIEREA CHIPURILOR