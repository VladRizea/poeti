Debut literar

Peste munţi şi steiuri, roată
Toamna a ţesut măiastră
O catrinţă-mpestriţată.
Sus pe-ntinderea albastră,
Val-vârtej se-ncheagă norul
Zvârlind lacrimi în fereastră.
Rătăceşte călătorul,
Întuneric e pe maluri.
Muge Bistriţa, din valuri –
……………………………………
Mâine! O altă zi ca porumbelul…
Vâltori de foc pe stăvilar va fi drapelul.
Argint, uzina-şi va sticli oţelul.
Iar Bistriţa, centralei, în artere,
I-a naşte zeci de mii de mânji putere. –
Şi-atunci, partidul îţi va da prin fire
Şi-n casa ta lumină, fericire. –
………………………………………………..
Te văd scriind la fizică-n odae…
Eşti un elev fruntaş, măi Nicolae,
Spre muncă şi ştiinţă avântat:
Doar ai carnet de U. T. M.-ist înfierbântat.
…………………………………………………………
Hai, vin tovarăşe, alăturea de mine
Să cucerim zori noi de bine pline.
Priveşte! Soarele-i pe cer, hai să-l ajungem,
Prometeic raze noi să-i smulgem.
………………………………………………..
Ia! Duşmanul loveşte! Să-l răpunem
Pe cap, picior de comunist să-i punem.
Să piară zei din cer şi draci de peste-ocean,
Să trecem peste leşuri de duşman. –
Învaţă mai cu râvnă, Nicolae
Să ştii motorul până-n măruntaie.
………………………………………………
Atomicii vor moartea, să ne sfarme.
Istoria să ne-o ferece cu arme,
Să ardă, „Super bombic” viaţa lumii,
Măcar un ceas ca să mai stea pe faţa humii.
………………………………………………………….
Dar tu, tu fi-vei mâine inginer…
Şi lângă tine, ochiu-tăciun şi cer –
Prietena ta dragă, Mădălina.-
Priveşte! Arde mai vârtros lumina
Pe schele noi, pe schele de baraj
Pe Bistriţa, la chei, da, la Bicaz.
………………………………………….
Măi, U. T. M.-iste, măi! Să vezi tu viaţă
Când jar de glorie-ţi va arde-n faţă.
Când vei îmbrăţişa focos turbina
La trântă voinicească cu lumina.
Vei spune cu vârtej de râu în glas,
„-Spre comunism făcut-am primul pas!”
………………………………………………………
Ştii, grea e munca-n faţă ce te-aşteaptă
Dar mergi pe calea muncii, calea dreaptă.
Partidul muncii te-a crescut şi bine-i
Că nu-n zadar sorbi licărul luminii.
………………………………………………….
Din Kremlin, Stalin ţi-vede străduinţa
Şi-ţi spune: „E aproape biruinţa.” –
Din Waal-Street îţi vor moartea căpcăunii,
Vor sânge Forestalii şi nebunii.
Dar nu pot să înşele iar popoare
Nu pot să întunece a[l] vieţii soare,
Nu pot să-mbrace lumea-n negre straie.
Ascultă deci: Fii dârz şi luptă Nicolae.

15-17 -XI- [1]950

(Singurul text scris cu cerneală din întregul caiet, celelalte fiind scrise cu
creion. Cf. Nicolae Labiş, Fii dârz şi luptă, Nicolae, în Idem, Opera magna,
Suceava, Editura Lidana, 2013, p. 29-30, n. n., N. C.)
