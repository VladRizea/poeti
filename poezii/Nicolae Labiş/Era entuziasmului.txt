ERA ENTUZIASMULUI


Sîntem în miezul unui ev aprins
Și-i dăm a-nsuflețirii noastre vamă.
Cei ce nu ard dezlănțuiți  ca noi
În flăcările noastre se destramă.

Nereținute forțe azi se cer
Să se consume-n arderea această
Unui elogiu trîndav și inform
Prefer injuria entuziastă.

Viața ni se cheamă-n încleștarea
Supremei bătălii pe cîmp deschis.
Și-așa ea ni-i revoltător de scurtă
Ca s-o mai dăm pe lene și plictis.

Prieteni, să trăim entuziasmul
Ce om făcu din fiecare rob,
Și care azi ne-nsuflețește lupta
În unica-ncleștare de pe glob.

Războinici nu, ci luptători de gînduri,
A lumii însănătoșire vrînd-
Mai este pe pămînt ticăloșie
Și-i oftică destulă pe pămînt.

O clasă ne-a născut - cea proletară-
Ea ne-a născut, ori ea ne-a renăscut,
În numele natalei noastre clase
Stîrpi-vom jaf, și lepră, și scorbut.

Obișnuiți să chiuim la chefuri,
Să hohotim și să iubim femei,
Cînd sîntem cu dușmanul față-n față
Ne împietrim sub platoșa de stei.

Noi omenia nu ne-om sărăci-o-
Nimic din cei uman nu poți să negi.
Și un entuziasm al întristării
Există pentru oamenii întregi.

Păstra-ne-vom a inimii comoară-
Atîta doar - mai plini vom viețui;
Entuziasm cînd bei un vin de seară,
Entuziasm în zori lucizi de zi,

Să-ntîmpini primitor melancolia
Când toamnele ți-o poartă sub ferești,
Dar să auzi prin toamne primăvara-
Entuziasm nu vrei să putrezești!

Sîntem în miezul unui ev de foc,
Și-i dăm a-nsuflețirii noastre vamă.
Cei ce nu ard dezlănțuiți  ca noi
În flăcările noastre se destramă.

Nicolae Labiș - DESCRIEREA CHIPURILOR