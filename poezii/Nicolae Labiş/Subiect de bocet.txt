Morți din gropile comune,
Fără nume ori cu nume,
Morți de glonț ori de cărbune
Risipiți în lut și-n lume,
Pentru ce ieșiți afară
Și-mi șoptiți în astă-seară
Jalea voastră-atât de-amară
Fără nume ori cu nume?

Armele-auziți cum tună
Din adâncuri de genune
De-mi cântați ca o furtună
Marșul vostru fără strune
Și-mi strigați să las deoparte
Reveriile deșarte,
Că-i primejdie de moarte,
Morți în gropile comune?

Stați cuminți sub calde hume
Înecați în somnuri bune,
Spre război de foc și ciume
Norii n-or să se răzbune,
Nu dăm voie. Nu se poate,
Sunt atât de-mbelsugate
Chinurile îndurate!
Morți de glonț ori de cărbune
Risipiți în lut și-n lume.

(1958)