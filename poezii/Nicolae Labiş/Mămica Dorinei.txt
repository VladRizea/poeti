"Când am fost mare", zice copilul.

Bunica-mi spune că odată
Fetiță ca și noi erai,
Că ai avut și tu păpușă
Și cu păpușa te jucai.

Am izbucnit în râs. Cum asta?
Ai fost fetiță ca și noi
Și-ai fost certată că rochița
Ți-ai murdărit-o cu noroi?

De-i drept ce-a povestit bunica
Și-ai fost și tu ca noi fetiță,
Eu cred c-ai fost cea mai cuminte
Fetiță de la grădiniță.

Cred că pe-afară niciodată
Tu cu băieți nu te-ai bătut
Căci de când eu te știu, mămico,
Tu nici o poznă n-ai făcut.

Erai curată-ntotdeauna
Și mi te legănai pe uși
Și cred că nu uitai, ca mine,
Să dai mâncare la păpuși.