Omul cu o casă de copii
Își muncește țarina-n tăcere, 
Învelit în zvon de ciocârlii, 
Îmbătat de-un vînt cu iz de miere. 

I-a murit muierea de  un an
Ca în toamnă-o albă nalbă frântă - 
Și el strigă rar către plăvan
Și pășește îndesat și cîntă. 

Multe-s rînduielile mai noi! 
El le rumegă-ntr-o brazdă trasă, 
Și-ntre-un strigăt galeș către boi 
Și-ntre pruncii lui rămași acasă. 

Fața lui e-un monument ciudat, 
Riduri lungi și-adînci - nemișcătoare, 
Peste care saltă cadențat
Fire moi și galbene de soare. 

Ce furtuni în el ori curcubee
Își erup secretele văpăi, 
Cînd nervos cămașa își descheie
Și pornește răvășit spre văi?