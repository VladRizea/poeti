Ea îmi simte căldura trupului de departe,
ea știe diagrama biocurenților,
ea cunoaște compoziția solului de sub unghii
ar putea să-mi ia în gheare rărunchii.

Dar eu o iubesc mai mult și
mai mult cînd scoate borcanul
cu șarpe în spirt și plimbă un
deget al ei de argint pe sticlă,
de-a lungul scheletului.

O, tandră profesoară de naturale
și artificiale,
sînt exemplarul domniei sale.
Priviți-o cum mă expune unui
grup de faraoni tineri.