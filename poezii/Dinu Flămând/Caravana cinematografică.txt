Vagonul pe linia moartă, se dă film deseară
Fanfan la Tulipe, cu bătaie,
țăranii asudă(nu fumați că face explozie!)
și jurnal agrar înainte. Se scarpină.
Hoaspe de grâu îi mănâncă sub guler
"hă, hă, în căpiță...dat dracu`franțuzu"
cămașa miroase a pleavă. În pumn s-a udat
biletul cel galben. Fanfan la Tulipe, o,
fandează
și filmul se rupe. Lumină!
Se-aude
batoza tușind într-o arie, Fanfan
a ajuns general și se-nsoară. E vară.
Sub roata vagonului cântă un greier în gară
și marș triumfal, megafoane...
Pe garduri inscripții cu var:
"Nici un bob risipit"-recolta și țara
sânt tinere, "Spic cu spic, patriei snop!"
te ustură mâinile-n somn de la brusturi, neghina
dușmanul acesta, neghina
cum se strecoară în lan. S-o învingem!
Te ține o surdă durere-n piept, te-nvârți
și n-ai somn, iar spre ziuă visezi
albăstrițe în lan și un cuib
cu ouă pestrițe de codobatură. Pe garduri
lozincile ard.
"Ai cules la timp, ai câștigat!"