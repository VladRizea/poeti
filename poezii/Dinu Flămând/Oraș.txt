Strada în pantă duce spre clinici,
dacă îți ții respirația,
poți să auzi urletul câinilor pentru experiențe,
pentru progres medical.

Sînt ținuți la subsol și
primăvara îi atinge prin gratii.

Deschizi o fereastră spre stele de ceară
și intră miros de la fabrica de săpun ;
ești mai rău? ești mai bun? nu vei ști prea curînd.
Este cert, însă, lumea se spală.

Prea simplu ar fi de acum să învingă
în tine o sete trupească.
Trec fete pe stradă
și una din ele deschide cișmeaua
iar gîtul ei cald se întinde
sub sabia apei.