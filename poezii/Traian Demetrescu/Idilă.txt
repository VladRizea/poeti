Se bucură pomii de floare...
E cald și senin...
Și berzele vin...
Și prispa e plină de soare.

Sub streașina veche și-naltă
Sunt cuiburi — și-n ele
S-ascund rândunele...
Și vântul aleargă pe baltă...

Un farmec te-mbată de-aiurea:
E vânt aromit
De câmp înflorit...
Și sună de glasuri pădurea...

Molatic la vale se duce
O turmă de oi; —
Un viers de cimpoi
Uitatele doruri ți-aduce...
—————————————————————-
* din volumul „Sensitive”, Editura Librăriei H. Steinberg, București, 1894;