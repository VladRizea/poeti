Se leagănă câmpia ca o navă.
Spic, bălărie, laur și arbust 
din țărna cu ocult și crâncen must 
își beau puterea dulce sau grozavă.

Ce tari miresme crinul august, 
ce vlagă suge frunza mea firavă, 
și ce venin de stârvuri, ce otravă 
adună spinu-n vârful lui august?

Și eu, adesea, câte-o rădăcină 
înfig în taina lutului uman.
Beau din iubiri mireasmă și lumină, 

sug din încrederi noduri de tufan 
și trag din uri puteri care-nvenină, 
cucută neagră lângă bolovan. 

1968