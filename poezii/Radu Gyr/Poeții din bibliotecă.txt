Pe rafturile mele taciturne, 
la ore de amurg aurifer,
Rimbaud, Petrarca, Schiller și Homer 
se scoală din volume ca din urne.

Tiptil, ies pe fereastră, fug în cer 
și-ncep vagabondajele nocturne.
O punte de mărgean către Saturn e, 
un pod de platină spre Jupiter.

Jos, turlele par gâturi de girafe, 
uzinele: spinări de elefant; 
iar sus, sub albă ploaie de garoafe, 

poeții-ndrugă versuri în neant, 
dau, pe un colț de lună – autografe, 
sau rup din câte-o stea un diamant.