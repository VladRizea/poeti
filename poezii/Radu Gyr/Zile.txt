Marți, miercuri, sâmbătă, luni,
zile neutre, fără de formă,
ca o ceață enormă
peste genuni.

Bună dimineața, celulă,
noapte bună, zăbrele,
sparge-v-aș ca un dulău în măsele,
rupe-te-aș cu dinții, celulă !

Stau in timpul groaznic de gol,
bătut de vânturi toride,
cu tălpile-n veacuri lichide,
ca-n ocean un atol.

Temniță, temniță, turbată cățea,
cum joci în somnul meu paparudă !
Viață, viață de-afară, zaludă,
cum ți-ar da foc inima mea !

Marți, miercuri, vineri . . . Ce zi e oare ?
Săptămâna e-o namilă moartă,
insula mea nu-i pe nici-o hartă,
lunile mele nu trec prin calendare . . .

Luni, miercuri, joi . . .Duce-ți-vă dracului,
zile-mpuțite, zile stătute !
Cin’ să vă urmeze negrele sute
De-aici din gura veacului ?