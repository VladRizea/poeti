Și dacă și urechea ta te minte 
și ochiul tău la fel dacă te-nșeală 
și-n piept zădărniciilor se scoală 
cu fulgere de gușteri pe morminte, 

și dacă piere-n fum și-n îndoială 
tot ce zidești și-nalți pe schele sfinte 
și-i ceață tot ce-ți crește înainte 
și tot ce lași în urmă umbră goală, – 

cum de culegi din umbră și din ceață 
atâta grea și dulce voluptate?
De unde gheara asta ce se-agață 

de fiece secundă care bate.
Și pentru ce atâta chin pe față 
când treci din clipă în eternitate?