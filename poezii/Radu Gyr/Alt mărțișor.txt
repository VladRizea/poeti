Fir de cântec de noroc,
năpârstoc de busuioc, 

ghiocel de funigel 
cu azururile'n el...

A venit la noi aici, 
ca o poznă de pitici, 
iar de-atunci măicuța-i cântă, 
o descântă, se frământă, 
pieptărașe moi îi coase 
și-o adoarme'n chiparoase.

Și, uitându-și de nevoi, 
stă tăticu'ntre pisoi, 
între „poze” și căței 
cu păpușile'n bordei, 
și se laudă de zor, 
cântător, surâzător,

că fetița lui, crăiță, 
romaniță, luminiță, 
fata lui cât un cercel 
a făcut pipi pe el!