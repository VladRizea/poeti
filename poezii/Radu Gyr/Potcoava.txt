La poarta de mărgean a curții mele, 
lung sforăia un armăsar sălbatic;
înfuleca fărașul cu jăratic
și-l călăream pe aripi până-n stele.

Acum i-ascult nechezul leșiatic 
și-abia mai simt că-i tremură sub piele 
cenușa stearpă-a aripilor grele 
din flăcările zborului zănatic.

Dar dacă-n grajd stă gloaba poticnită 
și aripile stinse se destramă, 
îi arde încă fiece copită, 

frânturi de stele-i pâlpâie în coamă.
Și, când și când, în sânge îmi palpită
potcoava ei de aur și aramă.