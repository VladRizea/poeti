Poate de mult, în rămuroase leaturi, 
ai fost o coastă de jivină sau stejar, 
șoldul lui Strâmbă-Lemne prins în straturi, 
arcul de os al lunii la pătrar.

Pui de balaur înlemnit în vrajă, 
spadă de prinț pe care un blestem 
de zână a-ndoit-o, rece-n coajă 
și-a stins-o-n teaca somnului de lemn.

O țandără de curcubeu subțire, 
tăiat cu meșteșug de-un sfânt dulgher, 
sau oiște cocârjată prin safire 
din Carul-Mare frânt departe-n cer.

Azi, os din pieptul gârniței străbune, 
spinarea ta umflată de mistreț, 
șira de lemn, domestică, și-o pune 
pe umăr, ars cu cer, de precupeț.

Ți-a șuierat olteanul doar odată 
și te-a-mblânzit, sălbatecă năpârcă.
Domol, pe-un coș, te culci încovoiată 
și la un semn îi sari supusă-n cârcă.

Dar spre azur cocoașa ta se-nchină 
și cele două guri șerpești se-ndoaie 
și, lung, sărută rodul de văpaie 
din coșurile mari cât luna plină...

Te-aud cum duci pe uliți anotimpuri, 
sângele toamnei, mierla lui Florar.
Și parcă vii din nuferi și arginturi 
și cari, din anii mei, mărgăritar.

Din viața mea te-ncarci cu coșuri pline, 
te umpli, greu, cu agrișe și soare, 
și printre piersici și gutui mă duci pe mine, 
inima mea mi-o strigi pe ulicioare...

Ca șoldul alb al unei lungi lăute 
treci, fremătând, pe strada somnoroasă:

Hai, ani de rouă – pere pergamute, 
hai, suflete – amară tămâioasă!