Poate-or fi fost arhangheli. Orice cracă 
un paloș care lumile despică.
Robiți de zbor, cu cerul încă-n chică, 
de veacuri cu osânda lor se-mpacă.

De veacuri aripi mari nu-și mai ridică 
nici pașii lor de flăcări nu mai pleacă,
și săbiile, stinse-afar' din teacă,
sunt leagăn pentru sturz și rândunică.

Supuși, primesc în scorburi și tăunii 
și șarpele cu pândă pururi trează 
și tiflele, pe creștet, ale lunii...

Iar când securea cade și-l retează, 
bătrânii-arhangheli priponiți în funii 
cu brațe largi o binecuvântează.