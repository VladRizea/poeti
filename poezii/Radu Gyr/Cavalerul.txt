Contemplu, sub armură, cavalerul, 
întors pe za cu roșii răsărituri.
În veac obscur de patimi și de mituri, 
sfințea în cer și spada și mânerul.

Îi sângerau pe platoșa cu nituri 
și crinii și blazoanele și fierul.
Îi scânteia în deget juvaerul 
și-n el doi ochi cu-albastre infinituri.

Superb și crud, patetic și fanatic, 
cu baniera sus pe curcubeie, 
înfumurat, bețiv și muieratic, 

adesea renunța la epopee 
și viața-și da pentr-un cocor sălbatic 
sau pentru-un zâmbet galeș de femeie.