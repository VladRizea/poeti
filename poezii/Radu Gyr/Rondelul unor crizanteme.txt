Și maci și garoafe s-au stins, 
primește să-ți dau crizanteme.
Le-am smuls de pe-un țărm fără vreme, 
le-am rupt dintr-un cer necuprins.

Cu șoaptă ce cântă și geme 
din raiul pierdut le-am desprins.
Și maci și garoafe s-au stins, 
primește să-ți dau crizanteme.

N-au zâmbet de vechi diademe, 
dar poate pe ele mi-am nins 
zăpezile mele supreme.
Primește să-ți dau crizanteme,
Și maci și garoafe s-au stins.