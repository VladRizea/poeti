Din miază zi, aduc într-o dăsagă 
cerul întreg și îngerii bălai.
E harul sfinților în traista mea pribeagă, 
ciobit în țăndări vinete de rai.

Culeg o buche – bob de tămâioasă – 
o pun în teascuri și din mustul ei 
șoptește Maica Precista, miloasă, 
și Duhul Sfânt împarte porumbei.

Bag mâna-n sacul meu și scot afară
un Vitleem din chiciură de ani.
Descântec peste tiparniță, și-n țară 
pornesc cazaniile ca niște ciobani...

Iar Vodă și boierii și calicii aud, 
plecați peste bucoavna mea, 
cum stau de vorbă-n ceruri mucenicii 
și cum colindă magii după stea.