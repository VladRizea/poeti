Tâlhar incandescent de curcubee...
Cu osii de opale și candoare 
greu scârțâia de aur Carul-Mare 
când îl prădai pe Căile lactee,

Ai jefuit brățări și chihlimbare 
din verzi comete și casiopee.
Rădvanul de zăpadă și camee
al lunii, l-ai hoțit la drumul mare.

Albastru fur de ceruri și lăcuste, 
borfaș de cărăbuși și de lalele, 
întreg azurul l-ai buzunărit...

Dar anii - lotri negri, hoți de puste -
pândindu-te pe brânci și cu prăsele, 
la rândul lor, sub râpi, te-au tâlhărit.  

Din volumul "Cununi uscate", Editura Vremea, 1999