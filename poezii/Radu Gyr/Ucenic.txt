Slujiși, pentru simbrie pădureață, 
argat la cerbii cântecului clar,
la curtea basmelor albastru păsărar,
nătâng păcală, slugă neisteață...

Unde-s hulubii, păsărar stângaci, 
și ciutele mai limpezi ca o zare?
Pătulul versului de șiță gol năzare, 
pasc ciutele în lună vârcolaci.

Și-acum ai intrat la fierărie, 
să rotunjești potcoave de azur 
baladelor cu coarne de bour 
și reci copite de argintărie.

Nevolnic, frămânți cerul sub baroase 
și sufli-n inimă s-asmuți scântei 
și, ucenic cu brațe noduroase, 
bați nicovala anilor tăi grei.