Disprețuind oglinda verde-a stepii,
în aspra cățărare către creste,
prin râpi, prin văgăuni cumplite, peste 
roci și zănoage dau năvală jepii.

În jurul pietrei bombăne tempeste 
și bice roșii le asmut sirepii, – 
e dar ei, zbârlindu-și cuiele și țepii, 
sparg negurile cremenii celeste.

Chirciți, ologi și strâmbi, pe brânci, pe coaste, 
sub mormăieli de tunet urcă-ntr-una.
Tot mai flămânzi de spațiile vaste, 

vor, trebuie să biruie furtuna...
Sus, vulturii le-așteaptă dârza oaste 
și soarele își flutură cununa.