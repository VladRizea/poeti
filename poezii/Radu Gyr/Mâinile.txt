Tu, altădată, mâinile pe frunte 
îmi lunecai în unduiri de ape, 
să mi se pară lungi vibrări de clape 
și veșnicie, clipele mărunte.

Azi, nu-mi mai pui lumina lor pe pleoape, 
nici pe amurgul tâmplelor cărunte, 
și, cum spre stele curgem ca o punte 
și mâinile ți-au înserat aproape.

În crinii lor cândva fără prihană 
un foșnet veșted parcă se aude, 
cum ar ofta o frunză ca o rană.

Dar și mai sfinte-acum de ani și trude, 
eu le sărut adânc, ca pe-o icoană, 
 cu sufletu-n genunchi și gene ude.