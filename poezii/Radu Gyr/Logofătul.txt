Trimis de Domn la Poartă cu peșcheșul, 
se-mpiedica în scoarțe Logofătul, 
la orice pas mai-mai să pupe preșul 
și să-și zbârlească barba ca omătul.

Când l-a poftit vizirul – din picioare 
și-a tras ciubotele, și ca pe vreascuri 
abia pășind, în vârfuri, pe covoare, 
se tot crucea de scumpele-adămascuri.

Vedea pe geam sub ceruri de opale 
moscheiele cu semnul semi-lunii, 
și, îngropat în perne, pe sofale, 
își mângâia cu palmele călțunii.

Iar la cafea, a închinat deodată 
cu filigeana, ca la el la vie, 
a zis: noroc, și-a dat pe beregată 
ca pe-un cotnar amara gingirlie...

Dar când, de pe macat, a râs un pașă 
grăind Moldovei vorbe de ocară, 
hangere vii cu lama nărăvașă 
în ochii Logofătului jucară.

Și-a zis: Așa ni-i țara, din izvoade, 
un petec – dar se măsură cu veacul, 
și pentru ea dau munții de-a berbeleacul 
și crăp cu pumnul șapte Țarigrade!