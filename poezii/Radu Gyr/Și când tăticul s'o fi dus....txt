Mai e puțin, mai e puțin, 
și plec în praf, în stea și'n crin.

Azi, piersic vechi ce stă să cadă, 
și mâine: brumă, zări, zăpadă.

Și când tăticul s'o fi dus 
sub fluturi jos, pe zodii sus, 

în urmă-i, mic seraf bălai, 
inel suav, crâmpei de rai, 

tu, pui plăpând de promoroacă, 
într'o grădină, într'o joacă, 

să rupi din iarbă stea cu foi, 
luceafăr verde de trifoi, 

să-l legeni, lung, în mâini senine, 
șoptind: tăticul e cu mine.

Apoi să prinzi pe flori de pluș 
un licurici sau cărăbuș, 

să-l culci pe-obraji de pergamută 
zâmbind: tăticul mă sărută.