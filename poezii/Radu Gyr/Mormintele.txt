Sapă, camarade, sapă
Au venit alţi morţi pe drum.
Frunţi de ceaţă, ochi de fum,
pentru viermi şi pentru groapă.
Alte cruci, pe alt colnic,
tot mai multe, tot mai dese,
luna grea să le apese
cu zăpezi de borangic
Toarnă glod, varsă argilă,
adu crucea de molid,
cască spartă - ciob de blid -
pune-o-n vârful de şindrilă.
Sapă, sapă înainte,
cu sudoarea pe grumaz
Sapă pentru camarazi
reci şi vinete morminte.
Sapă, sapă. Beznă cade.
Toarnă viermi, zvârle noroi
Peste ochii mari şi goi,
sapă, sapă, camarade
Pune rame peste vis,
pune lut pe mâini de ceară,
mâinile ce dezmierdară,
mâinile care-au ucis


Doncevo, Septembrie 1941