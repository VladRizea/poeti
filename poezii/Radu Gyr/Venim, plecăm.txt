Venim, de unde? și-ncotro ni-i pasul?
Poeți și vraci s-au urzicat în fraze, 
s-au perpelit pe săbii și topaze, 
să dea răspuns cu sângele și glasul.

Din liziera strâmtei noastre oaze, 
pe unde-un ceas ne-mpleticim popasul, 
tot ne-ntrebăm cu rigla și compasul,
împunși de spini ori prăfuiți de raze...

Sosim, purcedem iar, de ce? și unde?
Nu știm, dar parcă-n umbre și contururi 
ne re-ntâlnim c-un chip ce ne răspunde...

Când ploi, când flori, ba mlaștini, ba azururi, 
bieți germeni veșniciilor fecunde, 
mereu ne-ntoarcem și plecăm de-apururi.