Orbit de strălucirea ei de tiară, 
zeiță albă, pudică și nudă, 
pândeam prin stuf, cu geana grea și udă, 
superba goliciune statuară.

Era trufașa mea minune crudă 
ce-o așteptam din trestii să răsară, 
și-acum creștea din ape-ntâia oară, 
arzându-mi ochii-nlăcrimați de trudă.

Biet Acteon al sfâșiatei drame, 
schimbat în cerb din pânda mea stupidă...
Dulăii-au fost, în strașnica lor foame, 

stârniți de zâna mea să mă ucidă, – 
voi, îndoieli zăvozi zbârliți în coame, 
tu, crâncenă vedenie splendidă...