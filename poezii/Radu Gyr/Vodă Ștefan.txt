Papa din Râm mi-a dat blagoslovire 
c-am pus urgiei sfântă-mpotrivire, 
că nu cu fieru-nving, ci frâng bejenii 
cu foc de liturghii și de utrenii.

Când spintecă săgeata răsărituri, 
împlântă-n lut prăsilă pentru schituri.
Din pulberile hoardelor tătare 
răsar catapetesme și altare.

Spada izbește: vremea geme, sare, 
trosnită din țâțâni și din zăvoare, 
ci râd, pe urmă, holde pe tăpșane 
și urcă mucenicii prin icoane, 
iar țara curge-n vreme, nu se-ogoaie, 
ca apa printre râpe și zăvoaie...

Omu-i argat și vremilor și vieții.
Sunt ani zbârliți și crânceni ca mistreții, 
iar alții vin cu lungă vătămare 
și te fac alb, ca prunu-n Joia-Mare...

Dar, seara, dorul meu e o troiță,
și, plânși, doi ochi adânci de rachieriță 
în mine ning și-acum albastre brume, 
ca-n vechiul rateș, la răscruci de lume...