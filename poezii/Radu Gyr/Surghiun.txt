Prea-și răzvrătea, de mult, fruntea semeață, 
boierul tânăr, iute ca hangerul.
Frigeau, sub gene, chiciura și gerul, 
mânia lui tuna ca o sâneață...

surghiunul mi ți-l roade și-l mănâncă 
la mânăstirea neagră și pustie.
Scobită jos, sub lespede, adâncă, 
îl sfârtecă vrăjmașa lui chilie.

Din mucegai ies cârtițe buimace 
și broaște moi ca lintița jilavă.
Toamnele scuipă-n groapa lui băltoace 
și-aprind pe zid o Precistă suavă...

Putredă-i ziua.  Noaptea, mătrăgună.
Și când adoarme-n lacrimi și dogoare, 
vânează-n visul lui mistreți pe lună 
și fură jupânițe din pridvoare.