Stârnindu-mi foamea ca să-mi frângi puterea, 
din trupul tău îmi faci ospăț de noapte 
și-mi dai, Dalila, piersicile coapte, 
căpșunile-aromind ca îmbiere,

și rodia și zmeura din șoapte 
și fagurii adânci ca mângâierea – 
și de mă-mbeți cu părul tău ca mierea, 
mi-așterni ofrandă umerii de lapte.

Și fiecare gest ți-e un ciorchine 
și pântecul o azimă fierbinte....
Ca două albe candele senine 

ard sânii tăi la cina mea fecundă, 
iar între coapse – amfore sabine –
pocalul ce-n vin sacru mă scufundă.