Ies umeri albi din vârfuri de unealtă 
și brațe-adânci cu moliciuni de unde.
Mileniul ce-n lespede se-ascunde 
se face coapsă limpede și-naltă.

Prin mână tot duhul meu pătrunde 
în piatra ce surâde și tresaltă,
ivind minuni din opintiri de daltă 
și din ciocan seninătăți rotunde.

Când aspră-n linii tari, când diafană, 
vibrează clara rocii simetrie, 
din sângele meu cald luându-și hrană.

Carnea palpită, marmura învie, 
și din frânturi de clipă pământeană 
mă-nalț în armonii de veșnicie.