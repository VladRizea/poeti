Pe unde calcă pasul, se ridică 
un cântec lin, ca foșnetul de brazi.
Suspină-n glod o tâmplă de vlădică, 
S au, lung, tresare mâna unui cneaz. 

Din orice sfânt răsare o troiță 
și-un lan de grâu din pieptul unui dac.
E, poate, frunte grea de jupâniță 
urciorul pus la cină în cerdac.

Când plugul se înfige dârz în brazde 
un Strâmbă-Lemne spintecă în lut.
Dorm Feți-Frumoșii-n crini și din obraz de
Sânziene albe zarzări au crescut.

Ce ochi surâd în floarea de răsură?
Ce trup de fată tremură-n rogoz?
Pe unde treci, rădvanele trecură
la nunți și la botez de voievozi.

Pornește vânt prin trestii dunărene 
să ducă duhul prințului-mrejer, 
și-n seri adânci nu luna suie-alene 
ci cușma basarabului, pe cer.

La denii, sub icoane bizantine 
cu Precista, în zâmbet daurit, 
îngenunchind alăturea de tine 
se roagă Ștefan Vodă prea smerit...

Vino și ascultă veacurile Țării 
cum trec pe drumuri, seara, după oi.
Ascultă, nu bat clopotele zării, 
inima Țării cântă peste noi. 

Ascultă, cu mioarele și cânii 
baciul Mioriții suie colbăit.
Ascultă, – plânsă, ciutura fântânii 
din fund de basme scoate veac topit.      

Ascultă, ruga spusă la culcare 
de pruncul tău, cu glas tremurător, 
e-aceeași rugă limpede pe care 
au spus-o cnejii în iatacul lor.

Privește, drumul ăsta scris în vreme 
vine din morți, din doine pare tras – 
și carul greu ce-n praful serii geme 
e frate c-un bătrân iconostas.

Și-acest plaivaz, cu jocuri azurate, 
cu care tu, poete, umbre țeși, 
cu pragul mânăstirilor e frate 
și cu baltagul aspru de plăieș.