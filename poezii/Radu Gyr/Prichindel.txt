Prichindelul tatii, un crâmpei de rază, 
legănat pe-o frunză lângă o furnică, 
stă printre crăițe și trifoi și-oftează, 
trist ca un luceafăr mic de tufănică.

Trei pitici lunatici i-au adus panere: 
nuci de fildeș, struguri de azur și-alune 
și-au cărat și'n cârcă purpură de mere, 
răsărit de piersici și amurg de prune.

Și-au stat fiecare pe o pergamută, 
dăruindu-i roade cu lumini cerești.
De ce plângi, fetiță, ca o stea durută, 
azi lângă mireasma merelor domnești?

Și-a chemat tăticu muzici înstelate: 
un taraf de greieri sub un trandafir, 
unul cu o cobză cât o fragă'n spate, 
altul cu-o ghitară mică de safir.

Luminița noastră nu vrea tămâioasă, 
nici pitici, nici greieri argintându-și struna.
Tată fără suflet, lenevești în casă, 
nu ți-a spus, aseară, piciul, să-i dai luna?

Ei, tăticu poate-ar lua-o din grădină, 
dar e grea de geamuri, brățări și viori, 
și-ar putea s'o spargă'n țăndări de lumină, 
cioburi de oglindă risipind-o'n flori.

Ci de vrea fetița, o merge'mpreună 
cu tăticu ăsta neîndemânatec, 
și-o să stea trei ceasuri rătăcind prin lună 
și strângând melci limpezi de azur sălbatec.

Maică, fă-ne-o scară cum e borangicul.
Dă-ne'n traistă pâine și magiun un pic.
Nu vezi? Pleacă-n lună fata și tăticu...

Haide și matale, Domnule Pitic!