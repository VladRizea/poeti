Cărările toate-s afară,
La poarta cu lacăt şi drugi
Scaieții se urcă pe scară,
N-am turnuri, n-am paznici, n-am slugi.

Zac ape de verde fiertură
Cu lebede moarte-n bazine,
Cad putrede mere de zgură
Și creşte răsura pe mine.

Și cresc mărăcini de otravă
Cu spini şi cu lauri de fiere.
Iar mâna mea doarme, puhavă, 
Pe leneşe, triste pantere.

Îmi ronțăie-n pod chițoranii
Armura străveche de domn.
Și anii, toți anii, toți anii 
se-nchid ca pleoape de somn.