Din luptele şi-nfrângerile noastre
aşternem trepte noilor destine,
o scară de mărgean peste dezastre,
să urce paşii lumii care vine.

Din fiecare rană care doare,
din orice suferinţă mai adâncă,
armuri am pus pe piepturi viitoare
şi spade-am pus în mâini ce nu sunt încă.

Iar dac-am plâns, din lacrima măiastră
răsare mângâierea de mătase
pe care mâine alţii au s-o lase
pe alte frunţi ce cresc din fruntea noastră.

Şi-atunci în noaptea zgurei şi a zloatei
închidem luptă, lacrimă şi rană,
din dăruirea noastră subterană
ne-om face pâine pentru foamea gloatei.