Alături de temniță, pe-o rană, pe-o coastă, 
cimitirul nostru tace, adastă, 
așteaptă sicrie sărace 
cu număr de smoală scris pe capace 

Cimitir fără iarbă, doar humă 
ocolit ca o molimă neagră de ciumă, 
cimitir fără poveste 
unde nu'ngenunchează neveste, 
unde mame nu plâng, 
unde nu s'aud lacrimi de țânc. 

Crucile strâmbe și șchioape 
vrură să fugă, să scape, 
dar numai o clipă rebele 
- parcă somate de sentinele - 
au stat s'au supus, 
au ridicat mâinile în sus 

Uite, gardianul le pune in fiare 
pentru încercare de evadare! 

Cât este ziua de lungă, 
vântul le numără'n dungă: 
cinci, zece, treizeci, toate la fel. 
Toți deținuții prezenți la apel, 
toți aliniați pe tăpșan 
ca la inspecția domnului Prim-Gardian. 




Cât este seară și umbră, 
cimitirul tainelor umblă. 
Cât este noaptea de'naltă, 
cimitirul tainelor tresaltă. 
Când luna iese pe coame, 
crucilor parcă le e foame, 
și în gropi de nămol, osândiții, 
flămânzii, lihniții, trudiții, 
cu brațele'ntinse spre lună 
cer pâine caldă și bună 

Când stelele cad fumegânde, 
crucile's haite flămânde 
si gropile șoptesc între ele în șoapte : 
-Hei, mâine sau poimâine noapte, 
poate-or sosi să scrâșnească'n noroi 
si cinci sute treizeci si doi*) 
sau opt sute șapte*)