În timpul somnului mă vizitează
munții sălbatici pe care nu-i știu;
fiorduri unde n-am navigat scânteiază
și vin să mă vadă noaptea târziu,
și vaste grădini pe care nu le-am cules niciodată
îmi zumzăie-n sânge ca niște stupi:
-Ia-ne. Culege-ne. Strânge-ne. Iată,
poți să ne smulgi, să ne rupi...

În timpul somnului, cu brațe rotunde,
m-alină femei ne-ntâlnite nicicând;
cetăți necucerite de mine niciunde
prin porți mă primesc dănțuind, luminând,
și lupte unde-am fos înfrânt totdeauna
pe tâmple îmi pun laurii vii:
- Ține victoria, ține cununa,
învingătorule de verzi stafii...

În timpul somnului, răni încă virgine
îmi sângeră-n piept presimțite abia;
lacrimi pe care nu le-am plâns cresc din mine
și fierb în vâltoarea lor grea,
și cruci pe care n-am fost pironit încă
din somn se ridică, subțiri:
Pentru tine lucim sus pe stâncă,
te-așteptăm pentru noi răstigniri...