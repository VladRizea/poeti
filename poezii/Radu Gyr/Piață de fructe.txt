Gutui, lumini cu frunze subsuoară.
Iad roșu, plin de flăcări, lubenițe.
Gravi pepeni copți sub dobrogene-arșițe, 
cu arcuite coapse de vioară.

Sâni feciorești și calzi de jupânițe, 
golașe pere, galeșă comoară.
Dulci prune, umezi ochi de căprioară, 
ciorchini de struguri, ugere de vițe.

Ah, paradisiacelor podoabe, 
cădelnițe de piersici și de mere, 
explozii vegetale pe tarabe,

munți de parfum, azur și giuvaiere, 
cerească fecundare-a cărnii roabe, 
rut sacru – nmiresmată-mperechere!