Adeseori te fulgeră o ghioagă, 
sau câte-un ghiont împuns Măriei-Tale,
vr-un bobârnac strivit între petale
și-o-tiflă-n tot ce-n tine se mai roagă.

Prea târfă-i deznădejdea cu paftale 
pe sânii reci, cu fața slăbănoagă.
Mereu din soare cade o mârțoagă 
și-un alt cocor din stele se prăvale. 

Te-ai rupe crunt de tot ce te-mpresoară, 
de crini băloși, de mlaștina molâie, 
de luna dusă încă subsuoară, 

de sfinții gudurați lângă călcâie...
Și totuși, după tine, măi, vioară, 
cât de frumoase toate-or să rămâie.