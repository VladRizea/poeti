La altitudini strașnice de foc, 
ne cheamă câte-o pasăre măiastră.
Îi arde-n plisc o țandără de astră, 
de parc-a spart luceafărul în cioc.

Momiți de strălucirea ei albastră, 
mulți sângerăm pe stânci din bloc în bloc, 
și mai puțini, în tragicul noroc, 
sus ne cuminecăm cu prada noastră.

O pogorâm pe lut, sub lacăt, dar 
ce slută e minunea în cătușe 
și ce zdrobiți părem, când nu cleștar 

ci rumeguș îi gâjâie din gușe, 
și când în locul penelor de jar 
i-atârnă grele aripi de cenușe.