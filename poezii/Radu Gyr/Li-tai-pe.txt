Beat de miresme, de pe puntea-naltă 
plecatu-te-ai pe ape ca să tragi 
din iaz, afară, luna de nădragi 
și după ea te-ai scufundat în baltă.

Și nuferii au râs că mi te bagi 
până la fund în lumea lor cealaltă.
Deasupra ta s-a spart apoi învoaltă 
amarul clopot alb al lunii dragi.

O, Li-Tai-Pe, ca tine, altădată, 
visam și eu, cu lacrimi pe obraz, 
să scot din mlaștini slute luna beată.

Și nuferii făceau de mine haz, 
când mă sugea mocirla înstelată, 
prins de nădragii lunii-n câte-un iaz.