Codrule, nuntaș albastru 
cu beteală de jugastru, 
codrule, nuntaș subțire, 
pururi tânăr, pururi mire...

Pe cine mi-i dus pribeag 
mângâie-l, codrule drag, 
cu umbrișuri lungi de fag 
și cu frunză de omeag.

Deschide-i, în drum, izvoare, 
line ca o sărutare. 
Pune-i mierle și vrabeți 
pe urcușul din tristeți 
și sfințește-l cu gorunii, 
sub odăjdiile lunii.

Cui e dor și cui iubește, 
poartă-i pașii-mpărătește.
Du-l în miez de alunișuri, 
să-l sărute luminișuri. 

Să-l alinte, să-l sărute, 
cu frunzișuri, cu lăute, 
și trimite-i pui de ciute 
ca să-i lingă inima 
limpede ca lacrima, 
inima cu dragostea...

Pentru cel cu plâns și jale, 
mă rog mult Măriei-Tale, 
să-ți strângi iezerele-n cale 
cu sipeturi, cu opale.

Spune apelor să vină tristețea pe mâini să-i țină.
Să i-o legene, ușoare, pe moi brațe de răcoare.

Însă cui e drag de moarte, 
adu-i codrule, să-l poarte 
cerbi subțiri ca o nălucă, 
în rădvan să mi-l tot ducă.

În rădvan de fum și nuntă, 
care lunecă și cântă, 
peste vârfuri de jugastru 
în adâncul tău albastru – 

codrule, nuntaș albastru.