Peste Polijova 
luna a căzut, 
de un ţărm de lut 
sfărâmându-şi prova. 
Vântu-şi mână barcă 
neagră de postav; 
pâlpâie, bolnav, 
cerul spre Tătarcă. 
Cresc în noapte gheare. 
Mari sălbăticiuni 
scuipă-n zări cărbuni, 
rumegă dogoare. 
Şanţul anticar, 
rupt de proiectile, 
putredele zile 
ni le surpă iar. 
Stăm ca-n muşuroaie, 
îngropaţi de vii 
Toată viaţă ni-i 
suptă de noroaie. 
Unu-njură. Altul 
geme printre dinţi. 
Tâmplele-s fierbinţi, 
noaptea ca asfaltul. 
Ud până la piele 
tot sunt străbătut 
de un duh stătut 
de hoit şi de stele 
- Ai, bă, o, ţigară? 
Vreau s-o trag adânc, 
s-o beau, s-o mănânc, 
adânc să mă doară. 
În neagră tăcere 
nici un dor n-adun, 
doar tutun, tutun, 
amar ca o fiere 

Gniliacovo, Octombrie, 1941