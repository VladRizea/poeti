Și templul lui Apollo în tenebre 
și leșul sacerdotului patetic...
în loc un turn din calcul aritmetic 
și-o catedrală rece din algebre.

Jos impudoarea cântului bezmetic 
cu armonii tiranice și febre!
Să-nghețe-n glacialele-i vertebre 
poemul matematic și ermetic.

Nu se cuvine versul cataractă 
de simțăminte calde ca pe vremuri, 
ci claustrare pură și abstractă 

ce-și râde de-ale artei vechi totemuri, 
iar frigul din banchiza lui compactă  
chiar sub cojoace facă-te să tremuri.