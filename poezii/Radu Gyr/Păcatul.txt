Cu alge și meduze verzi la proră, 
Păcatul ne îmbie și ne-ncarcă 
pe mlădioasa, galeșa lui arcă, 
sub voluptoasa vânturilor horă.

Și lunecăm pe-adânci miresme, parcă 
înveninați de-o dulce auroră, 
spre orizonturi care ne devoră, 
de unde nimeni n-o să se întoarcă.

Și ne topim în zările-otrăvite, 
arși de talazul spart în diademe, 
străpunși de-arome tari ca de cuțite.

Și-n vântul cald și putred care geme, 
treptat blestemul nopții ne înghite, 
cu ochii-ntorși spre stelele supreme.