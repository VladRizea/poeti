Brumar. O stea s'a desfăcut 
inel tăcut, 
și pe crăițe a căzut 
ca un sărut.

Pe urmă luna s'a lăsat 
caic brumat, 
și păsăruici de matostat 
și-argint curat 

suiră'n luntrea ei de os, 
cu zbor sfios, 
vâslind pe cerul somnoros 
de abanos.

Ieri, păsările. Iar acum 
flori mici de fum 
cu traiste pline de parfum 
pornesc la drum.

Piticii-au strâns din ierbi înalte 
stelele'nvoalte 
și le-au cărat ca pe smaralde 
prin scorburi calde.

Toți pleacă: aripi, tufănici 
și licurici...
Doar strugurii cu inimi mici 
mai plâng pe-aici.

Auzi? În geamul nostru'nchis 
bătăi de vis.
Brumare, ce răvaș ne-ai scris 
pe frunză moartă de cais?

O, e un greere drumar, 
un lăutar, 
cu scripcă veche de cleștar 
și chihlimbar.

Mă duc, oftând, ca să descui 
și ca să-i spui:
Tot umbli tu pe cărărui, 
al nimănui.

Rămâi la noi în Brumărel 
cu dibla ta cât un cercel, 
și cântă-mi pentru prichindel 
un cântec ca un funigel.