Frunză galbenă pe vrej,
ce viermi te mănâncă?
- Peste măguri, către Dej,
jalea e adâncă.

Codrule dinspre Abrud,
de ce gemi sub zloată?
- Parcă iar și iar aud
oasele pe roată.

Crișule, de ce-ți zbârlești
coama nărăvașă?
- Numai stârvuri românești
apele-mi îngroașă.

Vântule, de ce tot sui
lacrimi pe obcine?
- De oftatul moțului
temnițele-s pline.

Veacule de plumb, ursuz,
de ce stai la pândă?
- Înc-o cruce ți-am adus
pentru grea osândă.

Neamule, de ce tresari
grindina când bate?
- Stau gemând pe piscuri tari
și aștept dreptate.