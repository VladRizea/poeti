Mă plec, ca peste-un ochi afund de apă, 
flămând și orb, deasupra morții mele 
și scormonesc cu sfârcuri de nuiele 
în câte taine tremură să mă-nceapă.

Aș vrea-n adâncul ei bătut cu stele, 
să-nfig țepuși ce fulgeră și-nțeapă, 
să știu ce limpezimi or să mă-ncapă, 
sau ce nămoluri reci or să-nșele.

Adâncă-i apa, jordiile ciunge 
și strâmbe întrebările betege...
Nici o nuia tăcerea n-o străpunge, 

doar apa zilnic chipul mi-l culege 
și numai umbra mea la fund ajunge, 
să piară-n mâl sau nufăr să se-nchege.