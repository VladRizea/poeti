O secetă de foc mi-nveninează 
adâncul meu de piatră cu tăișuri 
sân râpa mea cu sterpe grohotișuri, 
în care numai cremenea e trează.

Pe asprele-ndoielii prăvălișuri 
nici un biet vreasc de-arbust nu-ngenunchează; 
doar crâncenă, sălbatică amiază, 
doar rocă otrăvind mărăcinișuri – 

Și-n vipia de piatră mi-o dezbracă,
arzând în spini și rarele semințe, 
cu ochii-nfipți în seceta buimacă, 

mă rog, tunând, din sterpe suferințe 
și strig din toată cremenea mea seacă: 
vreau ploaie, vreau speranțe, vreau credințe!