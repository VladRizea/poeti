Departe de valahicele șesuri, 
îl sug osânda, pacostea și anii, 
ros de năluci și fript de pofte stranii, 
cu ochi fierbinți și lacomi de culesuri.

Demult nu-l mai îmbie musulmanii, 
înfipți în pari cu tururi și cu fesuri, 
dar încă-i dau târcoale dulci și ghesuri, 
în temnița din Buda, șobolanii.

Când luna în mătăsuri îl înșfacă, 
zâmbind celulei, galeș și cucernic, 
cioplește câte-o așchie gingașă 

și-mplântă-n ea un șoarece nemernic, 
să-i pară ba un papă, ba un pașă, 
ba numai un tâlhar de vistiernic.