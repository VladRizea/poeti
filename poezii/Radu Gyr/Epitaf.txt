Între dactil și emistih bucolic, 
m-au îngropat ruralei mele vetre.
Orașul liric țipă-n taximetre 
și duduie-n motoare, hiperbolic.

De-un veac sau trei, sub funerare pietre 
dorm izolat, ca pe-un recif atolic, 
somn georgic, somn silvestru și simbolic, 
în strâmte și impuse perimetre.

Betonul și asfaltul mă ignoră, 
mă scuipă citadinele furnale; 
ci versu-mi fierbe-n cupa lui sonoră, 

cum scânteia Falernul în pocale, 
și când el arde sus în auroră, 
nu-mi pasă că mormântul meu e-n vale.