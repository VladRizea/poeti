Ești stânca dârzei Sarmisegetuze, 
ești cremenea cohorticelor castre, 
cerdacul rustic încrustat cu astre, 
fântânile cu basmele pe buze.

Ești dornele cu lostrițe albastre, 
și cântecele doldora de spuze, 
rovinele-ntre zale și cobuze, 
cununile și zapisele noastre.

Ieri, sulița și zimbrul și mistrețul.
Azi, dalta ce-n surâs preschimbă steiul, 
mireasma lunii, grâul, băltărețul, 

azurul și oțetul și țițeiul.
Tu ești prezentul sfânt și Voronețul, 
luceafărul și zarea și temeiul.