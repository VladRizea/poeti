Oameni de foc, de-azur și cărămidă, 
ghem de năpârci sub frunze, de arbust, 
ciorchini de ură doldora de must, 
crengi înflorite, grele de omidă;

Voi, scorburi largi cu putred cer îngust, 
ba viscolind a patimă toridă,
ba fierți în oțețimi de auguridă,
crunt mă-ncărcați cu ceață și dezgust...

Și dacă pieptu-mi sângeră de silă, 
cred încă și-n cocorii voștri noi 
și-n stelele înfipte în argilă

și-n trandafirii albi de sub gunoi, – 
și, oameni, fierb de dragoste și milă 
și fulger de încredere în voi.