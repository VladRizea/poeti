În râvna pentru-nalte-aureole, 
prin verzi mocirle-ades ne-mpotmolim.
Zidim minuni, dar ce urcăm sublim, 
surpându-se, ne-ngroapă sub cupole.

Dârji, ne-ndreptăm spre alt Ierusalim 
și-nfrânți ne-ntoarcem, fără de busole.
Culegem viermi din funduri de corole 
și iad din ochi cerești de heruvim.

Dăm de alt chip privindu-ne-n cristaluri 
și de-un obraz de ceață prin oglinzi; 
cădem, striviți de proprii idealuri, 

și, totuși, punem schele noi și grinzi, 
și-nfășurați în calde răni ca-n șaluri 
pornim-nainte crunți și suferinzi.