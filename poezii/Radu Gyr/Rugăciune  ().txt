

Dă-i fetiței mele, Dimineață, 
tălpi cu care lipăi prin verdeață, 
tril de ciocârlie-ascuns în gușe, 
zburda veveriței jucăușe, 
lângă ușe.

Cireșar, dă-i smeura cunună, 
zâmbet de caisă și căpșună, 
fă-i calești din fluturi și rădvane 
și din crini pantofi și lampioane 
diafane.

Pune-i, Basm, pe zodie lăstunii, 
scutură-i în vis găteala lunii, 
adu-i sânzienele să-i coase 
scrânciob de mătase'n chiparoase 
somnoroase.

Și tu, Cântec, sue-mi – o lumină 
pe lăcusta-ți lină, cristalină, 
du-mi-o bob de rouă prin glicină, 
și din floare'n floare mi-o așează, 
ca o rază!



