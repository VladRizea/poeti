Îmbătrânesc, precum bătrânii viezuri, 
prin gropniți, sau ca luna-n eleșteie.
Îmbătrânesc și lacrimi și condeie 
și tâmplele sub cântece și crezuri 

și tainele care-au rămas sub cheie 
și câte-a fost să le pătrund în miezuri,
sau câte mi-au sfințit cu dulci botezuri
aceste biete clipe și crâmpeie...

Îmbătrânesc. Cobor de pe comete, 
cobor încet, precum urcam de lesne.
Îmbătrânesc. Și parcă fript de sete, 

aș țâșni de-un stânjen peste bezne.
De n-am pe umeri aripi de erete, 
mai plânge-un pui de vrabie în glezne.