Cândva, avui și eu grozave coame, 
asemenea pădurilor semețe.
Zbârlind în vârf trufașa tinerețe, 
frigea mândria-n mine ca o foame.

Mă cățăram cu mâini mai îndrăznețe, 
de câte ori cădeam străpuns de lame, 
și nu erau furtuni să mă destrame, 
nici răni înțelepciunea să mă-nvețe...

Azi, semeția-n mine nu mai țipă, 
dar nici în râpi cu spini nu mă mai nărui.
Călcând peste deșarta mea risipă, 

m-apropii de fântâna fiecărui 
și mă vreau spic de grâu în orice clipă, 
în pâinea tuturora să mă dărui.