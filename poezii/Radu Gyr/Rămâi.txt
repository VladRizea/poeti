Rămâi în smoală și pucioasă, 
arzi în păcate și blestemuri, 
de vrei în verzi și negre zemuri 
să-ți fiarbă carnea ticăloasă.

Nu mă-nspăimânți, nu mă cutremuri, 
din clocotirea ta vâscoasă.
Eu am mai rupt din chiparoasă, 
din câte m-au durut pe vremuri.

Și nu mi-am pus pe scut nici sila, 
nici fierea ce-ți scârbi fiertura.
Uit jos cucuta, strâng zambila, 

dau piatra vrajbelor de-a dura 
și-nsămânțând cu cer argila 
urăsc pe lume numai ura.