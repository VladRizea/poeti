Ca să-ți urc, Tristețe, dealul, 
de trei ori potcovii calul, 
cu ocale de alean, 
cu cinci litre de mărgean.

Ca să-ți trec peste oltețe,
Dragoste cu tinerețe, 
i-am pus dorului potcoave – 
căci și dorul murg firav e, 
cu potcoave de mătase 
nu călite cu baroase, 
ci suflate, rotunjite, 
la dogori de plâns călite...

Murgul tremură și-mi cere 
să-i dau arșiță și fiere, 
și mai vrea să-l duc în goană 
prin urzici și prin bulboană.

Dorul, însă, vrea găleată 
cu jăratec plină toată. 
Vadră n-am, dar jar i-oi da:

Inimă, dă-i spuza ta!