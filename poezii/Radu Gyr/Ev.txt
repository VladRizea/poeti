Cum ne-am schimbat cu evul nostru-n mers...
Lăsând cimentul erei să ne-apese, 
mai rar privim spre stele ne-nțelese, 
greu ancorați prin câte-un burg divers.

Nici o bunică, seara, nu mai țese, 
sub candelă șoptind cu zâmbet șters: 
– Ronsard  îngenunchease, ieri, un vers 
pe anii mei cu roze neculese...

Poeții dorm în raftul lor ocult 
și trandafirii vechilor Roxane 
ne-au tot uitat și i-am uitat de mult...

Ci, noaptea, uneori, pe străzi urbane, 
mai urcă-n noi un parfumat tumult 
și parc-am vrea să plângem sub balcoane.