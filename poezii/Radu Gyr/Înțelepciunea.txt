Credeam că-mi ești o cârjă de vlădică, 
înaltă, dreaptă foarte și semeață,
și, sprijinit în ea, să calc prin viață,
neclătinat de cumpănă sau frică.

Păreai să-mi fii un bulgăre de gheață 
ori de cleștar – medalie unică – 
pe care nici un cutremur nu mi-o strică,
nici n-o topește vipia răzleață....

ci văd, gemând, cum cârja se-nconvoaie 
și bulgărele-n pasărea săracă
se schimbă, pârjolit pe jerăgaie.

Toiagul mi se frânge ca o cracă 
și tot cleștarul meu e vâlvătaie, 
neliniștea-ndoielii rug să-mi facă.