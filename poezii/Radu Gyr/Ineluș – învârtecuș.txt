Ineluș-învârtecuș, 
moarte, joc cu lunecuș, 
în ce inelar căzuși?

Juvaerul tău de fum 
toate le preschimbă-n scrum, 
că podoaba-ți de nălucă 
pică-n deget și-l usucă...

Ineluș-învârtecuș 
cu smaragdul jucăuș, – 
zâmbetele din livezi 
cum le stingi și le-nnoptezi?
Mâinile, de ce le-nchizi 
sub un zarzăr cu omizi? 

Iară ochii – tufănici – 
de ce-i umpli cu furnici?

Viață, negru cărăbuș, 
moarte, joc cu lunecuș, 

ineluș-învârtecuș.