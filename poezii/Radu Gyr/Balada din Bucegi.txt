În sălbatice zănoage 
ape fierb adânci.
Jnepii suie, greu, pe brânci, 
basmu-n văi se trage.

Peșteri ies, sub râpi, să prade...
Scapără ereți, 
când se scaldă dimineți 
goale, în cascade.

Urme de sălbăticiune pe coștile zac.
Cetinele sună-a veac și a rugăciune. 

– Limpede Ialomicioară, 
pentru ce oftezi?
– Jos, La Cheia-Orzii, vezi, 
vulturii coboară.

Dau târcoale în lumină
C-au aflat un leș.
Părea floare de cireș 
fața lui mezină...

– Ce băsmești, Ialomicioară?
Spun că vultur șui 
inima străinului 
a furat-o-n gheară.

Pajuri au scobit, flămânde, 
ochii unde, ieri, 
lăcrimară primăveri 
și fântâni rotunde.

Pliscul sfârtecă și gheara 
rupe-n măruntai...
Către cearcăne de rai 
munții-și urcă tiara.

Brazii-și clatină suspinul, 
zadele se zbat. 
– Spune-mi, râule-ntristat, 
cine-a fost străinul?

– Nu-ntreba ce-a fost și cine.
Pieptul lui, pământ, 
iar obrajii hrană sunt 
pajurii haine.

Vrun tâlhar la drumul mare 
poate va fi fost, 
sau drumeț-făr-adăpost, 
călător spre soare.

Poate voievod cu spadă 
și oftat de foc, 
aruncat de nenoroc 
păsărilor pradă...

Taina lui cine s-o știe?
Nu-i decât un leș...
Or s-o-ngroape codrii deși, 
apa viorie.

– Limpede Ialomicioară 
cu arginturi vii, 
taina lui dacă n-o știi 
de ce plângi, amară?

– Eu plâng buzele-i închise, 
trupul ros de ploi, 
ochii lui cu gene moi 
ciuguliți de vise.

Și plâng mâinile lui care 
astăzi nu mai pot 
să culeagă cerul tot 
într-o dezmierdare.