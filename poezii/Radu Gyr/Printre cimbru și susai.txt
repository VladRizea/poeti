Printre cimbru și susai, 
mărăcini și crânguri, 
suflete, urci drum spre rai, 
peste mari parânguri.

Stelele cu plisc hain 
vin ca șoimii-n zboruri.
La răspântii de senin 
Sfinții țin soboruri.

În păduri cerești de tei, 
ciobănind mioarce, 
stă pe prispă de bordei 
Sfânta Luni și toarce.

Te-o-nțoli cu aspru strai, 
ca să-ți fie zale 
când cometele din rai 
îți vor da târcoale...

Sfânta Miercuri, lângă lac 
sur ca mătrăguna, 
are casă cu cerdac 
și-n cerdac stă luna. 

Ea ți-o da botfori de fier, 
să calci fără teamă 
pe furtunile din cer 
și pe ploi de-aramă.

Iar bordei de rozmarin 
șade Sfânta Vineri.
Ți-o da azimă și vin 
și doi vulturi tineri, 

peste munți de jărăgai 
calea să-ți arate, 
către crinii-albaștri ai 
Maicii-Prea-Curate.

Dar ajuns la Precista, 
în dumbravă lină, 
ca un spic vei tremura, 
de-atâta lumină...

Peste rănile-ți de ieri, 
Fecioara Maria 
miere-o pune și tăceri, 
Fecioara Maria...

Și mi te-o culca blajin, 
blândă ca o soră 
în beteala unui crin, 
lângă auroră.