Toamna, gemând pe ape despletite, 
trosnește, lung, din bârne, ca o plută.
Oltul, vâlvoi. Dar seara ca un schit e, 
și munții i-aduc smirnă ne-ncepută.

Când bate cozianul din nuceturi 
cu duh amar de nuci în desfrunzire, 
în fundul serii se deschid sipeturi 
și cad inele mari pe mânăstire.

Pădurile cu chică de beteală 
se roagă-n șoaptă lângă paraclis...
Vopsit pe veac cu umbre lungi de vis, 
tresare voievodu-n zugrăveală, 

gătit în adămascuri și dulamă 
și la genunchi cu pajuri bizantine.
Sub somnul Lui – lupoaice de aramă – 
s-au tolănit zbârlitele Rovine.

Sfinții și-au pus stiharul și călțunii 
și calcă lin cu pași de chiparoasă.
În jeț stă Maica-Domnului sfioasă 
și numără mătăniile lunii.

Tăcerile au mâini de sticlă vie 
și mătăsoși botfori de albăstrimi...

În noaptea asta, la arhondărie, 
trudit de drum, adoarme-un heruvim.