Vâră-mi junghiul tău, tristețe, 
crește-mi, jale, ca o bubă . . . 
Patru gardieni în dubă 
m-au tot dus pe căi răzlețe. 

M-au tot dus la neagra nuntă, 
să mă-ngroape, să m-ascundă, 
unde-i negura mai cruntă, 
unde-i ocna mai afundă. 

Și tu, Temniță-mireasă, 
m-așteptai cu masa mare : 
numai lacrimi în pahare, 
iar în bliduri fiere deasă. 

Temniță, mireasa slută, 
spulbera-ți-ar vântul praful, 
c-ai pus moartea cu taraful 
să ne zică din lăută. 

Sună-ți, dibla, bărzăunul, 
a oftare, a jelanii . . . 
Sta în capul mesei unul : 
lacătul proptit cu anii. 

Ah, Boleșniță, lălâia, 
cu vin roșu vrea să-nchine ! 
Foamea, Oftica și Râia 
șed la masă lângă mine . . . 

Fă, mireaso, fă, spurcato, 
ploșnițele ți-s nuntașii ; 
sârba nunții mi-ai jucat-o 
cu tâlharii, cu viețașii . . . 

Și-n celulă-ntins-ai lesne 
pat de nuntă și-ndrăgire, 
doisprezece ani în bezne 
să-mi sugi carnea mea de mire. 

Doisprezece ani, subt șale 
putregaiul să-ți frământ, 
și duhoarea gurii tale 
să ți-o port în piept mormânt . . . 

Cânta-mi, Moarte, din lăută, 
zi-mi cântarea cea mai cruntă, 
pentru cea mai neagră nuntă, 
cu mireasa cea mai slută ! . . .