Severă piramidă de granit, 
am fețe mohorâte și rigide, 
un monstru care tainele-și închide, 
în cosmică tăcere-ncremenit – 

Sub soarele pustiilor toride 
îmi arde vârfu-nfipt în infinit 
și, ca un lung și glacial cuțit, 
străpunge luna pietrele-mi aride.

Solemn și hâd și rece monument, 
claustru templu dur de blocuri terne, 
eu dorm adânc, acestei lumi absent...

Dar, dincolo de somnul ce se-așterne, 
în greu-mi sarcofag incandescent 
străfulgeră podoabele eterne