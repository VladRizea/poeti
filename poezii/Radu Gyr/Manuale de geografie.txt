Am fi urcat cu ochii ore
pe Obi, Nil şi Amazon...
Iubeam în Cuba şi Azore,
puneam la pol un fanion.

Nicicând aici, mereu acolo,
spre-un cer din sud fosforescent,
cu Magellan şi Marco Polo
ne dezlipeam de continent.

Plecam cu – Amerigo Vespucci
sau către Lhassa şi Baikal.
Foi de trifoi cu semnul crucii
se răstigneau în manual.

Iar între Borneo şi China,
ascunsă tainic printre foi,
o buclă blondă ca lumina
călătorea în vis cu noi...

De mult v-am strâns de sub pupitre,
cărţi dragi şi cârlionţi bălai,
dar ne-aţi lăsat în piept elitre
şi-un zbor din Java-n Paraguay.

Nu ştim de-aţi ars în fundul sobii
ori v-am vândut la anticari,
dar când şi când, pe Nil şi Obi
plecăm cu inimi de şcolari.