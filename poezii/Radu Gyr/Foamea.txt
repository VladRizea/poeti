Parcă de veacuri, parcă de mii de ani
N-am mai prânzit, n-am fost şi noi la cină.
Parcă de veacuri, parcă de mii de ani
Am suge fier, am roade bolovani
Şi-am hăpăit moloz şi rogojină.

În foamea noastră vâjâie păduri,
Se cască mări, se surpă munţi din coame.
În foamea noastră vâjâie păduri
Şi parcă din străbuni sau din scripturi,
De la-nceputul lumii ne e foame.

Ziua pândim cu nările în vânt
Năluca unui abur de mâncare.
Ziua pândim cu nările în vânt,
Din cer, din iad sau poate din mormânt
Să ni s-arunce din mormânt,
Să ni s-arunce resturi ca la fiare.

În bezna nopţii ne visăm strigoi
Şi ne-ospătăm cu câte-un hoit fierbinte.
În bezna nopţii ne visăm strigoi,
Dar numai moartea muşcă hălci din noi –
Ea singură înfulecă morminte.