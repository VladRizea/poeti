Prinzând de păr talazurile goale, 
le-a spart în fălci de piatră uraganul.
Și-a sângerat, sub smoala lor, mărgeanul 
și marea-a fiert și-a clocotit metale

și s-a făcut ca fierea și catranul,
smulgând ba roci, ba zdrențe vegetale... 
Și iar s-a tras în negrele lui zale, 
pe urma uraganului, oceanul.

Meduze verzi cu sclipătul părelnic 
și alge moarte-n stearpă putrezire 
se-aprind pe fruntea valului vremelnic.

Dar în adânc, sub veșnica foșnire, 
zâmbind, mărgăritarul feciorelnic 
visează salba care-o să-l înșire.