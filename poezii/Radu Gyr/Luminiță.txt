Are tata o fetiță 
Luminiță.
Pași de vis și mânușiță 
de crăiță.

Când prind umbrele să cadă 
în livadă, 
păunițe de zăpadă 
vin s'o vadă.

Sună merii'n cinstea ei 
clopoței, 
și albine-aduc cercei 
de scântei.

Cântă crinii pe vioare 
de ninsoare, 
melcii spun istorioare 
mici cu soare.

Dar în casa argintie 
de hârtie, 
doar tăticul prost mai scrie 
și nu știe 

că de dragul luminiții 
licuricii 
au aprins la geam aglicii, 
iar piticii 

au cărat o lună mare 
în spinare, 
și-au proptit-o'n casa noastră 
de fereastră.