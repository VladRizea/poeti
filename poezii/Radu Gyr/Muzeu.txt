Liturghiere, pravile, hrisoave, 
zăgani cât luna, zimbri cât colnicul, 
ulcioare dulci, pe care străbunicul 
a scris mirarea ciutelor suave.

Balade, legănându-se ca spicul, 
letopiseți cu tunete-n voroave,
păduri călări pe bistrițe moldave,
marame unde cântă borangicul.

Cojocul dac zbârlit ca o zănoagă, 
din păsări și din pajiști lăicerul, 
aici un fluier, dincolo o ghioagă, 

Prieru-n ii și-n ploscă Vinicerul, 
și-un curcubeu ce umple țara-ntreagă, 
cât horele, cât dragostea, cât cerul.