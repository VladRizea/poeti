Smeoaica mea cu brațe de turbine 
și trăsnete albastre pe grumaz,
cu-o talpă sprijinită pe Bicaz
și alta peste piscuri carpatine,

strivite de călcâiul tău viteaz,
torentele ce gâfâie sub tine
slobod din largi gâtlejuri de jivine
lumina spumegând ca un talaz.

Spargi noaptea-n pumni  și crește forța trează; 
despici în două bezna ca pe-un ciot
și-un astru cât Ceahlăul scânteiază...

O, cum aș vrea, smeoaica mea, să scot 
și eu din noapte-un munte de amiază,
zvârlind în lume soarele meu tot!