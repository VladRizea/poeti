Hulubi se scutură ninsoare.
Ning raiuri fragedă candoare.

Vin piersicii la noi în casă, 
zăpadă roză de mătasă, 
și zurgălăi pun la fereastră, 
să-i vadă luminița noastră.

Lumina tatii, răsurică, 
și-adoarme'n colț păpușa mică 
și cheamă îngerii din zbor 
s'o culce pe beteala lor...

Tu cânți și râzi, cu ochi senini...
Tăticu scrie mărăcini.
Condeiu-i lunecă din mână, 
și fruntea-i rece și bătrână 
și grea... ce boabă argintie 
din geană cade pe hârtie 
și sparge slovele de-azur 
și le împrăștie'nprejur, 
de parcă șoim de ghiață mic 
căzu'ntre pui de borangic 
și-a spulberat în vânt, deodată, 
mătasa lor cutremurată?

Ci luminița jucăușe 
cântă și-adoarme o păpușe.

Ce-i pasă că tăticul ei 
adună lacrimi în condei 
și că prin gândurile-i grele 
nu dorm păpuși și nu cresc stele?

Printre hârtii, cărți și condeie, 
amurg și morți de curcubeie.
Dar jos, în colț, surâs de rouă 
și licurici de viață nouă.

Pași fragezi. Vine luminița.
Se sting condeiul și penița. 
Apun hârtii și călimară.
Odaia toată-i primăvară.

Pe mâna grea care a scris 
mâna fetiței pune vis...
Așează zâmbete de crin 
pe cuta frunții, pe suspin, 
și culcă, lină, pe necaz, 
caisa roză din obraz.

De-ar plânge-acum tăticul ei, 
ar crește'n lacrimi clopoței, 
s'ar preschimba în tămâioare 
și plânsul tatii ar fi soare!