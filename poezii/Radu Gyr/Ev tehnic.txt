Veghem peste atomi și molecule.
Cimentul are sânge și artere.
Dăm pietrei duh și fantei înviere, 
visăm în nituri și gândim în scule.

În cosmos ctitori și-arhitecți de sfere, 
dorim geneze noi și nesătule, 
vecia calculând-o în pendule, 
genunea în compasuri și echere.

Și, cum, flămând, oțelul suie-n spații, 
iar viața noastră-și află împăcarea 
cu volții, cu amperii și cu vații, 

jos, sub beton, ținându-și răsuflarea, 
îngheață omul pus în ecuații 
și gem Iubirea, Mila și Iertarea.