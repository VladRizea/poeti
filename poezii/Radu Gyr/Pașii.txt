Și când o fi să nu mai vin nicicum 
cu pași pe care nimeni nu-i așteaptă, 
ci doar cu pași ce nu ating vreo treaptă 
și-abia plutesc pe-un dureros parfum.

Vechi jilțuri ce prin colțuri se deșteaptă 
îmi vor întinde brațe moi de fum 
și ca o floare-n fiece album 
s-o scutura o frază sau o șoaptă – 

Vor plânge-n aer pașii selenari, 
bătrânul scrin în noapte o să geamă 
și-ntr-un portret, uitat din ani școlari 

un licean ce-n vreme se destramă 
și-o ridica, o clipă, ochii mari 
și ochii mei m-or căuta din ramă.