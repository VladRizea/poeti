Zâmbeau candid zăpezile în Lațiu 
și se-ngânau cu lira ta, fratern,
în cinstea cupei pline de Falern 
și-a clipei devorate cu nesațiu...

Și azi pe munți candorile se-aștern 
și fulgii albi se leagănă în spațiu,
ca-n vremea când tu, bunule Horațiu, 
sorbeai din clipă zâmbetul etern. 

Ci noi pătăm zăpezile pe creste 
cu lacrimi mari cu sânge și catran.
Pe lira noastră strunele celeste 

se schimbă-n sfâșieri de uragan,
și din pocale-adânci ca niște țeste
bem fierea zvârcolitului ocean.