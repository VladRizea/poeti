Aburește a pucioasă și a smoală 
inima, cea plină de sminteală.
Că păcatul o îmbie, tămâioasă, 
și ispitele din plăpumi de mătasă.

Piei, Satană! Pungile rotunde 
zornăie-le, toarnă-le altunde.
Nu mai vicleni cu îmbiere, 
cu vioara coapsei de muiere, 
cu paharele umplute cu oglindă, 
nici cu jocul crailor de ghindă...

Vreau să mi Te-aprinzi dintre lalele, 
îngere la glezne cu inele.
Beznele despică-mi-le două 
cu tăișul Tău de cer și rouă.
Taie-mi vipera din sânge, cu prăsile, 
vrednice de cântec, Rafaile!

Toarnă-mi smirnă și tămâie-n pumni, 
bagă-mă la oi, la Sfânta Luni.
La coliba Sfintei Vinere, văcar, 
fără leafă, să slujesc un an măcar.
Să mă-nsângere răsurile din strat 
la Dumineca-Prea-Sfântă blând argat...

Și când inima scârbavă o să vină 
la Sân-Pătru, lângă pragul de lumină, 
Sfântul, încruntat, să bombănească, 
cheia de smaragd d-o-nvârte-n broască:

– Prea nevrednic e de slavă și smintit, 
ci la sfintele mătuși a slugărit.
Lasă-l ca să pupe, Rafaile, 
glezna Domnului, cea cu zambile.