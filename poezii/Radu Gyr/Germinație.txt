Revarsă aur zările din goarne.
Sub vântul moale, murmurul agrest 
o liră e din miază-zi în Est, 
și parcă harfe freamătă și-n carne.

Plugarul dârz, cu discobolic gest, 
îndeamnă boi cu fulgere pe coarne 
zei vechi de lut în brazde să răstoarne 
și-n loc să-ngroape soarele celest.

Pe câmp aleargă zorile sirepe.
El, brațe tari și chip de voievod, 
dă duh țărânii și botează stepe, 

rostind, pe când scântei azvârle-n glod, 
- un dumnezeu ce veacurile-ncepe: 
Lumină totul facă-se și rod!