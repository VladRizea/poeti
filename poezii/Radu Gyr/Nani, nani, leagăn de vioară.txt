Nani, nani, leagăn de vioară, 
pentru care taină cânt și cresc 
bob de lună, nufăr îngeresc, 
tămâioară, inimioară, lăcrămioară?

Pentru care vise cu gondole 
odrăslesc odor de chihlimbar? 
Pentru zâmbet sau florar 
cu viole sub cupole de corole?

Poate pentru dorul de sandală 
de suleget voevod mezin, 
poate pentru cântecul senin 
pe-o petală muzicală de beteală...

Poate însă-l cresc pentru cucută, 
pentru zări cu lung mărăciniș, 
pentru doruri fără luminiș 
cu durută mută alăută...

Cânt și leagăn primăvară lină, 
plâng și-o'nchin acelorași povești 
care-astupă rozele crăești 
și le-nclină pe tulpină de rugină.

Nani, nani, leagăn de vioară, 
pentru care taină cânt și cresc 
bob de lună, nufăr îngeresc, 
tămâioară, inimioară, lăcrămioară?