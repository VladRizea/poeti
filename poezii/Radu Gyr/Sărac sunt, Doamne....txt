Sărac sunt, Doamne, sărac . . . 
Sărac în celulă, sărac întru toate. 
Sărac sunt, Doamne, sărac, 
și bucuriile Tale-s bogate. 
Să mă apropii de ele nu pot, nu mă lasă. 
Lihnit sunt și foamea mă taie : 
vreau sâmburii ce-Ți cad de la masă, 
vreau tot ce arunci la gunoaie. 
Din toate minunile Tale, 
nu văd o zdreanță, nu pipăi nimic. 
Pentru-osânditul calic ai numai ziduri în pieile goale . . . 
Departe, departe, -ntr-o țară-azurată cu soarele ca o fântână, 
Doamne, era un zugrav altădată, bătrân în bojdeuca-i bătrână 
Sărac era, Doamne, și-n ruga-i neghioabă cu jind 
Îți cerea și cu frică, un sturz sau o mierlă să-i dai
în cocioabă, să-i cânte-n tristețea-i calică. 
Ofta după zboruri, tânjea să le-asculte, 
să le dezmierde viersul suav . . . 
De-atâta vechi dor și oftaturi prea multe, 
Pasăre-l porecleau pe zugrav ! 
Și nu putea calicul să-și cumpere
un pițigoi, cel puțin, un sticlete . . . 
Dar, Doamne, văpsele i-ai dat 
să-și astâmpere dorul, cu ele, pe un perete. 
Și-a prins să-și văpsească bordeiul în grabă. 
zburau și foșneau cintezoi cântăreți, 
grauri de aur ieșeau din pereți, 
aripi și cer se vărsau în cocioabă . . . 
De ce nu-s și eu ca zugravul sărac ? 
De ce nu-mi dai, Doamne, și mie, 
văpsele, în celula săracă să-mi fac 
chipuri și umbre și rândunele ? 
O jimbla-aș picta, ca o fată mezină, 
aș pune zări de jur împrejur, 
și lâng-o cinzeacă de tescovină 
aș da o bidinea de azur. 
Poate aș ști, ca zugravul povestei, 
aur și cer din pereți să deschid. 
Poate, din ani, aș scoate chipul nevestei 
Și l-aș pune să plângă pe zid. 
Și-aș scrie, pe var, și osândele mele, 
să geamă, să ardă, veac după veac. 
Din sânge și fiere mi-aș face văpsele . . . 
Sărac sunt, Doamne, sărac.