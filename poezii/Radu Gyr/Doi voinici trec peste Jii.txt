Jos, în vad, la răgălii, 
doi voinici trec peste Jii.

Unul cântă dor de ducă 
pe-un cârlan ca o nălucă, 
alb ca viscolele lunii, 
alb ca-n Joia-Mare prunii...

Altul tace și pe față 
îi stă gândul ca o ceață.
Tace și-n frunzar se stinge, 
pe un murg ca de funinge.

Jos, în vad, la răgălii, 
doi voinici trec peste Jii.

Cântă unul. Luncă lină, 
miruie-mi-l cu sulfină.

Crengile, miresele, 
peste doru-i țese-le.

Noaptea cu poienele, 
graurii cu penele, 
să-i sfințească genele.

Tace altul. Și cum tace, 
gem, în calea lui, răstoace.
Unde-i calcă murgul, pune 
numai somn și uscăciune.
Iarba sfârâie, întoarsă, 
frunza stă cu pleoapa arsă.

Jos, în vad, la răgălii, 
doi voinici trec peste Jii.

Unul cântă... Ce zăpadă 
i-nflorește-n trup livadă?
Care stea în piept îi cântă?
Ce grădini îl vor la nuntă?
Care-amieze pădurețe 
mi-l așteaptă să-l răsfețe?
Haiducește-mpărătește, 
viața lui cu cerbi gonește.

Cântă. Și cu el în zare 
merg grădinile călare.

Altul tace. Merge, unde? 
Către ce vâltori rotunde?
Care noapte mi-l înghite 
cu tristețile-otrăvite?
Care joagăre ca fierea 
vor să-i ronțăie tăcerea?...

Poate-n hăuri își afundă 
nenoroc, blestem, osândă.
Poate-n bezne mari își suie 
anii lui cu spini și cuie.

Tace. Și cu el în zare 
merg blestemele călare.

Jos, în vad, la răgălii, 
doi voinici trec peste Jii.

Unul tace, altul cântă, 
și cum trec și-n zări se-mplântă, 
luna prin zăvoi se pierde 
ca o șea de aur verde.