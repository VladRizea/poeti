Verzi simfonii de ape și ostrovuri, 
sfărâmături de astre și comete...
Galante sfecle-n rochii violete 
și verze-n azurate malacovuri.

Cartofi, pui noi și fragezi de vrabete, 
salate, file-albastre de ceaslovuri, 
ardei, celeste candele-n alcovuri, 
mărar cu cârlionți și rouă-n plete...

Fasole, perle rupte din colane, 
și gușteri de smaralde, castraveții, 
și voi, o, pătlăgele dolofane, 

bucăți de soare viu în toiul pieții, 
sărbătorești și roșii lampioane 
aprinse la festinurile vieții.