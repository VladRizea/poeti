Și iată-mă ajuns la anii maturi, 
încremenind în simetrii și norme, 
severe-arhitecturi și clare forme, 
geometrii de trepte și de straturi,

deasupra răzvrătirilor diforme, 
la coacere de struguri și veleaturi,
cu-nțelepciuni brumate și cu sfaturi,
pe marginea oceanelor enorme...

Dar cum mi-aș da solemnele prudențe 
pe lavele zănaticelor zile 
cu beți vulcani și mări incandescențe.

Mi-aș da înțelepciunile fertile 
pe anii mei superbi cu sfinte zdrențe, 
cu vulturi morți și jerbe inutile.