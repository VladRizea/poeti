Aurora verde 
– ciută de safir – ne 
scrie drum sub cer 
de rodie și smirne.

Brazii: cneji albaștri, 
merg la vânătoare.
Zodiile, aștrii: 
pajuri rotitoare.

Peste conifere 
și zăpezi cărunte, 
cremenea: o frunte, 
evul: o tăcere.

Jepii-nalță cornul, 
praștii, ferăstraie.
Vinete burhaie 
taie Capricornul.

În prăpăstii arde 
cerul mai fierbinte.
Rănile: cocarde, 
viață, înainte, 

când pe sub cascadă 
cu lumină rece, 
tinerețea trece 
caldă, ca o spadă.

Râpa dacă fierbe, 
sângele dezghiocă 
înapoi, pe rocă, 
harfe lungi și jerbe.

Sus, pe vârful estic, 
soarele ne-ntinde 
botu-i de oglindă 
și de cerb domestic.

Zimbri de granituri 
ne cad la picioare.
Lângă noi, zenituri 
gudură izvoare.

Viezurii ferigii 
vin să ne sărute 
gleznele durute: 
medalii, efigii.

Doar inima, – încă 
floare a reginii – 
a rămas pe stâncă,

Și-o culeg străinii.