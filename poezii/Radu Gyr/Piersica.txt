Minune clară, cosmică făptură, 
minuscul, candid soare vegetal, 
tu, candelă de aur, tu pocal, 
cu sânge dulce și lumină pură.

Sinteză-a universului astral 
mi-ești sfânta, marea cuminecătură, 
când taina-ți vie mi-o topești în gură, 
cu limpede-adevăr de cald cristal.

N-ai, pentru mine, lacăte secrete, 
în reci mistere nu te-nchizi nicicum – 
Din flăcările-ascunselor planete 

păstrezi văpăi ce nu se schimbă-n scrum, 
și-ntreagă mi te dai cumplitei sete 
în coajă, – n miez, în sâmbure, – n parfum.