Făcuse-un cântec aspru şi zbârlit
ca o spinare de mistreţ roşcată.
Un cântec pentru munţi, pentru granit
şi pentru Ţara lui încrâncenată.

L-au prins pe răzvrătitul cântăreţ
Şi l-au târât în ocnă şi ocară...
Dar cântecul lui, gol şi pădureţ,
precum un sfânt umbla, desculţ, prin ţară.

Sărea cu mierlele prin carpeni şi prin nuci,
fierbea cu apele în scocul morii.
Neamu-şi făcea din el opinci, măciuci
şi basamac şi praştii şi prigorii...

Murea în ocnă vânătul poet,
dar lângă drugi şi lacăte, afară,
paznicii crunţi şopteau şi ei, încet,
cântecul celui ce trăgea să moară.