Frunză galbenă de vrej,
ce viermi te mănâncă?
– Peste măguri, către Dej
jalea e adâncă.

– Râule, de ce-ţi zbârleşti
coama nărăvaşă?
– Numai stârvâuri rumâneşti
Someşu-l îngroaşă.

– Codrule dinspre Abrud,
de ce plângi sub zloată?
– Parcă iar şi iar aud
oasele pe roată.

– Vântule, de ce tot sui
lacrimi pe obcine?
– De oftatul Moţului
temniţele-s pline.

– Veacule de plumb ursuz,
de ce stai la pândă?
– Înc-o cruce vi-am adus
pentru grea osândă.

– Neamule, de ce tresari
grindina când bate?
– Stau, gemând, pe piscuri tari
şi aştept dreptate…