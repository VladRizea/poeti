La poarta lui Ștefan-Vodă 
boierii s-au strâns la vorbă.

Și vorbesc de-o ieslă lină 
înflorind ca o grădină, 
și de steaua care sta 
lângă Maica-Precista.

La poarta lui Ștefan-Vodă 
boierii s-au strâns la vorbă.

Și urează și colindă 
cu voroave de oglindă.
Iar colindele lor toate
au obraji de flori curate, 
au obraji împărătești, 
cum au fețele cerești...

Și-s colindele: inele, 
numai zâmbet, parcă-n ele 
Și-a muiat Domnul Hristos 
inelarul luminos 
și călcâiul Lui bălai 
ca un nufăr smuls din rai.

La poarta lui Ștefan-Vodă 
boierii s-au strâns la vorbă.

Vin colindele domoale 
la geamul Măriei-Sale 
și cu fulgi de zbor rotund 
în iatac domnesc pătrund.

Vodă într-o mână prinde
porumbeii din colinde 
și-i așează liniștit, 
pe umărul daurit, 
pe umărul Lui sfințit...