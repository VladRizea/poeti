Ziua-ntreagă, noaptea-ntreagă,
foamea, oftica și moartea
vin cu șbilțul să culeagă
ca hingherii, să-și ia partea.

Ziua toată, noaptea toată
lucră șbilțurile roșii
înșfăcând de beregată
flămânziții, zdrențuroșii.

Mă! Eu, astăzi. Tu, poimâine.
Ăla peste-o săptămână.
Lațul vrea mereu alt câine -
nu ne iartă, nu ne-amână.

Ziua-ntreagă, noaptea-ntreagă,
șbilțul roșu-și cere partea.
Strașnic știu să mai culeagă
foamea, oftica și moartea.