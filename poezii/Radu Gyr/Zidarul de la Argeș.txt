Nici coapsa și nici pântecul muierii, 
cu plod în el, nu-i fură jertfe pline.
Flămândă, mânăstirea învierii 
vrea s-o hrănesc cu măduva din mine.

Mi-am rupt din brațe hălci de carne vie 
să astâmpăr foamea zidurilor crunte.
Bătea adânc o inimă-n mistrie 
și-n orice zid gemeau un piept și-o frunte.

Nu cărămizi căram pe aspre schele, 
ci sângele meu aprig în dogoare.
Și pietrele, cu duh de om în ele, 
plângeau, cântau și înviau spre soare.

Și-acum, când în minunea-nsângerată 
sub tencuială carnea mea tresare, 
cad scările, rămân în vânt și-n zloată, 
sus, pe osânda turlelor amare.

Bătut, de jos, cu bulgări de argilă, 
pe creasta jertfei singur în zăpadă, 
îmi cresc pe umeri ăripi de șindrilă 
ca să mă ducă, tânăr, la baladă.