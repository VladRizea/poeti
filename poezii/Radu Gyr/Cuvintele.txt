Cuvintele ca lupii-mi dau ocoluri 
sau se reped și-mi rup fâșii din carne. 
Ca taurii, mugind, mă iau în coarne, 
deasupra mea ca niște ciori vin stoluri.

Dar, uneori, se-apropie să-mi toarne 
lumina lor în ne-mplinite goluri 
și sună grav, ca din adâncuri subsoluri, 
schimbate-n orgi și-n aurite goarne...

Cuvintele mă răstignesc în cuie, 
lung mă străpung cu-o veninoasă țeapă 
și tot cuvintele ca o cățuie

Îmi tămâiază lacrima sub pleoapă, 
șoptindu-mi: suntem clare trepte. Suie 
în veșnicia care va să-nceapă.