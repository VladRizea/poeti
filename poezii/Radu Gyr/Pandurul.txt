Parângule, măi, căpitan de brume, 
pandur cu ipingeaua lunii-n spate, 
mă mai cunoști? Vin dintr-un fund de lume, 
din mlaștina fântânii blestemate.

Dă-mi jnepii negri: leac amar să-mi fie, 
dă-mi iezărul: genunchii să-mi sărute, 
burhaiele să-mi lingă rana vie, 
scobită de satâre arnăute

Iar ulii tăi albastre rotogoale 
să-mi scrie peste sângele fierbinte...

Și-acum mai vin, doinind pe Jii, la vale, 
pădurile proptinduse în flinte...

Și-acum mai scuipă țevile pucioasă, 
să tremure-ntre perne dolofane 
ciocoiul fonf și beizadeaua grasă 
și pezevenghii putrezi din rădvane...

Nu m-au răpus mișeii, nici vânzarea, 
și duhul meu când aue și geme 
ca viforul zbârlește toată zarea 
și ca un clopot cântă peste vreme.