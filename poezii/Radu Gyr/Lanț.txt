Flămând de taine, lacom de minune, 
pe brânci, cu jaf și scule de tâlhar, 
prădându-ți vatra doldora de jar, 
ți-am smuls din veșnicie un tăciune.

Și dacă, ferecat în lanț amar, 
bătut pe stânci, osânda mă răpune,
în ochiul viu ce tot nu se supune
încă-aș fura misterul milenar.

Și dacă peste marile-mi dezastre, 
rupând din mine, pajurile cad, 
îmi urcă-n pliscuri inima spre astre

și zdrențe vii din chinul meu de iad,
să mi le-ngroape-n focurile-albastre 
din care încă taine vreau să prad.