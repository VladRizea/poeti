Eu singur nu-s. În foișoare-nalte 
nu mă-ngropară lacăte, nici chei.
Vorbesc cu mine crengile de tei 
și serile și toate celelalte.

Un pui de vânt sub cușmă ascunsei 
și-n buzunar un munte să-mi tresalte.
Și dacă zeii tac prea sus, încalte 
cu șoimii glăsui și cu norii mei.

Mai bate un luceafăr la fereastră, 
mai dă un cântec buzna-aici pe horn, 
mai cade-n prag o pasăre măiastră, 

sau vreo tristețe sună lung din corn...
Nu, singur nu-s în lumea mea albastră, 
mă-ncurc prin voci oriunde mă întorn.