Mi-am făcut din viață călimară 
și-am întins în vânăta-i cerneală 
trist condei de afină amară 
și peniță verde, de cocleală.

Pentru anii mei de foc și lună, 
pentru grava vieții alăută, 
ca să cânt mi-am împletit cunună: 
otrăvită stemă de cucută...

Mi-era mâna veche de șindrilă, 
când spre cântec se pleca încet.
Îl dospeam cu degete de-argilă; 
cântecul, burete de oțet.

Dar când leagăn leagănă beteală 
și-nflorește luminiță vie, 
ineluș, crâmpei de stea, migdală, 
pui, să-l sufli'n vânt, de păpădie, 

trebuie o mână iconară, 
degete cu rouă în inele 
și condei ceresc de primăvară, 
ca să scrie lebede și stele.

Se cuvin un cântec ca o luntre, 
încărcat cu nuferi de emai, 
și-o cunună albă pentru frunte: 
cimbru îngeresc cules din rai.

Vreau un viers: cais și dimineață, 
tămâios, senin, primăverin, 
vis, lăstun și cărăbuș de ghiață, 
piersici, harfă, pitulici și crin...

Doamne, fă minunea: dă-mi cunună 
ca un zâmbet, mâini de aur pur 
și trimite-mi pe un fir de lună 
un plaivas cu totul de azur.