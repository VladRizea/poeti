Puiul Radului, de rouă, 
aromind a busuioc, 
de opt zile, ba de nouă, 
arde-ntr-un pătuc de foc.

A venit o rândunică 
să mi-l vadă cum zăcea 
cu tristeți de tufănică 
și cu lâncezeli de stea.

O lăcustă se închină, 
iar crăițe și furnici 
se tot roagă, în grădină, 
pentru mâinile lui mici.

Două lebede ca mierea 
și-un pisoi de pluș lunar 
plâng, de ieri, lângă durerea 
unui leagăn de cleștar.

Numai dumneata, molatic 
urs de vată, stai sub pat, 
clatini capul, gânduratic, 
spre tăticul supărat,

parc-ai vrea să treci de praguri 
și la piept s-aduci, nătâng, 
stupii tăi cu mierea-n faguri, 
toată zmeura din crâng, 

toate crengile din crâng.