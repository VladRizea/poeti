Șase ani am supt la maică 
și-un alt an la o ursoaică.

Foaie verde a cucutii, 
alți opt am supt din butii 
vin cu sânge de vultur, 
să-mi stea fruntea în azur,
vin cu sânge gros de lup, 
să-mi zbârlească pânda-n trup.

Frâng, pe după gât, un trunchi, 
și-mi dă codrul în genunchi.
În frigare coc jivine, 
chem răstoacele cu mine.
Umbra-naltă prin sloduni 
mi-o ling peșteri și furtuni.
Birui râpele la trântă, 
munții mă poftesc la nuntă.

Beau, din ploscă, zarea-ntreagă, 
îndes luna în dăsagă.
Cu țurcana, țurcă vie, 
zvârlu-n rai la Sân-Ilie.
Cântul meu în rotogoale 
vâjâie și dă târcoale.
Suflu cer peste voroave, 
din luceferi fac potcoave, 
că în grajdurile mele 
roibii-s potcoviți cu stele 
și ocale mari de vise, 
pentru drumurile-nchise.

Noaptea, dorm pe-un braț de joarde 
lângă sufletul ce arde.
Și prin somnul cu poiene 
ies, din lacuri, sânziene.
Vin, uitându-și apele, 
să-mi sărute pleoapele 
și să-mi dea comorile: 
umerii cu zorile, 
ochii cu livezile, 
sânii cu zăpezile, 
gura cu mărgelele 
coapsele cu stelele 
și cu mahmudelele.