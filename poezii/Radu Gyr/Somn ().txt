Se'nchid ferestre albe prin lalele.
Adorm lăcuste de argint brumat.
Ciupercile se culcă sub umbrele, 
și numai călțunașii-au așteptat 

să vină seara, ca să-și pună pinteni 
la micii lor conduri voevodali 
și să colinde parcurile, sprinteni, 
schimbați cu toții'n fluturi vesperali.

De-acuma luna – pasărea măiastră – 
s'a coborât să doarmă în cais...
E ceasul când păpușile din vis 
ies, lunecând, din casă, pe fereastră, 

se prind în horă albă prin sulfină 
și văd cum pleacă irișii din cer, 
s'aducă jos, în cofe de lumină, 
parfumuri noi și stropi de colier. 

E ceasul când prin crinii de oglindă 
se lasă heruvimi cât o petală 
să stingă lămpi și candele s'aprindă – 
și când, pribeag, cu barbă de cerneală, 

câte-un pitic, ducând o stea în cârcă, 
se-oprește sub o tufă de aglici 
și, răzimat încet de-o mânătârcă, 
și-aprinde pipa la un licurici.