Cresc haitele genunilor s-o rupă.
Pe vele doliu, doliu la tribord, 
și fulgere din sud, din vest, din nord,
și trăznete la proră și la pupă.

Sub vaietul tempestrei monocord 
mai duce în talazul ce-o astupă
miresme tropicale, ca-ntr-o cupă,
și pe zdrobita cârmă un fiord.

Departe-i țărmul galeșei Cythere 
și-o liră spartă e catargul bont.
Ionice columne și mistere 

argintu-și mai aprind la orizont, – 
și nava piere-n hău, spre alte ere 
cu temple scufundate-n Hellespont.