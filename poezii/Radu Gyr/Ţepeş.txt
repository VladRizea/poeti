Ţară



Aşa, ca să petrecem împreună,
în cinstea dumneavoastră, boieri mari,
am tras în ţepi cinci tururi de şalvari
şi-un paşă cu turbanul cât o lună.

Aici, scânceşte încă un vlădică
proptit într-o prăjină de arţar.
Alături, se holbează un tâlhar,
că vârful ţepii i-a ieşit prin chică.

Ciorchinii graşi de hoţi şi pierde-vară
îi sprijin, să nu cadă, în araci,
şi-n lungi frigări cioplite din copaci
înfig curvari şi vânzători de ţară...

Să-nceapă cina! Toarnă-mi în bardacă,
tu, Doamnă, vinul ochilor tăi clari,
să beau pentru jupânii puşi în pari
şi pentru fierul care zburdă-n teacă.