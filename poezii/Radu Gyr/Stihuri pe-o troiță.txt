Primăvară de tămâie 
răstignită pe o șiță, 
rai suflat pe lemn, troiță, 
curcubeu bătut în cuie.

Vultur alb deschis să zboare 
și rămas în lemn cu zborul.
Doina. Doină ridicându-și dorul, 
să viseze în picioare.

Cântec, vrut să plece-n aur, 
prins în lut de o rădăcină.
Trist arhanghel de lumină 
pironit într-un coclaur.

Cer captiv, melancolie 
și, alean pe căi răzlețe, 
singurime de tristețe, 
lângă puț cu luna vie.

Lujer-nalt cu aripi frânte 
și luceferi subsuoară, 
mucenic pornit prin țară 
și-nghețat la o răspânte...

Face-m-ar Domnul șindrilă, 
Dorul – iconar cu stele – 
să mă scrie cu vopsele, 
cruce-nfiptă în argilă. 

Cerul tot să-mi dăruiască 
chipul lung bătut în dungă...
Stea cu suliță să-mpungă 
coasta mea împărătească.