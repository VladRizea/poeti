Și dacă-asemeni stelelor din lacuri 
în țăndări verzi a fost să mă sfărâm, 
m-a troienit și floare de salcâm, 
m-a zgâlțâit și vântu-n prepeleacuri.

Și dacă-am șchiopătat pe caldarâm 
prin mofturi mici, prin dragi și simple fleacuri, 
în clipa mea cu zâmbete de veacuri 
am oglindit și celălalt tărâm.

Și dacă-am stat cu ochii după ulii, 
iar pe pulpane n-am cules trofeu 
decât ciulinii pacostei și hulii, 

pe fruntea ce-o ridic din praf mereu, 
de-un deget sub spărturile căciulii, 
s-a iscălit cu-n fulger Dumnezeu.