Console, Flori de doliu între folii.
Tresar, ca un suspin, bătrâne șaluri 
și-n scrin miros dantele vechi și voaluri, 
uitate, ca un cântec, pe fotolii.

E-o dulce sfâșiere de finaluri 
și-o moale-ngenunchere de orgolii.
Străpunsă de săruturi lungi de molii 
visează lustre, rochia, și baluri.

Alături, destrămate evantalii 
pe gânduri cad, cu trena împreună, 
și-n scuturarea ultimelor dalii 

se-adună toate-o clipă, ca s-apună, 
ca un castel cu aur pe vitralii 
din fundul unui lac bătut de lună.