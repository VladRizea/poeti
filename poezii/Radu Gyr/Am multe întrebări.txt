Am multe întrebări de pus, dar cui?
În ele urc pe-o scară tot mai-naltă, 
și dac-o-mbrac cu trandafiri în voaltă, 
tot eu mă-nțep prin ghimpii nesătui.

Spre tine fruntea crâncenă mă saltă 
și brațul se lungește-n pofta lui,
ci talpa grea cu care vreau să sui
mă trage jos și mă scufundă-n baltă.

Mai beat de vrăji din mlaștină mă scol, 
incendiat de-o nouă întrebare.
Mă spăl – cu soare tânăr – de nămol, 

și-ncerc, pe trepte, altă cățărare, 
cu pumnii-nsângerați izbind în gol
și-n porțile de-a pururi sub zăvoare.