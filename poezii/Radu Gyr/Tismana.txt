Cine te-a-nfrunzit cu pana, 
alb trifoi de piatră vie?
Crești pe zare, elegie, 
nufăr de opal, Tismana.

Leaturi negre, mânăstire... 
în arginturi, sub ștergare, 
sfinți albaștri ca o zare 
au frunți limpezi de potire.

Un zugrav de cer și stele 
– hoț de flăcări și știubeie – 
tâlhări de curcubeie 
aur tânăr și vopsele.

Și, cu mână diafană 
și lumini cutremurate, 
chipul Maicii-Prea-Curate 
l-a furat într-o icoană...

Subțiați pe zid, în strai cu 
flori de fir și de zăpadă, 
scriși, frumos, ca-ntr-o baladă, 
ctitori: Mircea, Radu, Vlaicu.

Pe veninuri și vâlvoare 
Sfântul Gheorghe scânteiază.
Sub Florii și Bobotează 
arde Vinerea-cea-Mare.

La vecernii-n seara lină, 
triști, cu umeri ca oglinda, 
trec heruvii mirosind a 
busuioc și a lumină.

Fâlfâind, un serafim 
dă de veste prin unghere 
c-a venit la priveghere 
umbra popii Nicodim...

și, când freamătă gorunii 
veacurile ies din gropniți, 
urcă scara în clopotniți 
și trag clopotele lunii.

În tăcerile Tismanii, 
din morminte, din gorgane, 
cnejii vin și plâng în strane 
peste vinete cazanii.