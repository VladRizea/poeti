Privesc portrete vechi. Sunt oare eu?
Obraji suavi zâmbindu-mi dintre perne, 
Zări, zboruri, munți, oceane – baliverne 
pitite sub tunica din liceu.

O junglă de azur, aici, se-așterne 
sub pași, iar colo-n ochi un alizeu.
Alături, fruntea tânără de zeu 
îmi fulgeră pe întrebări eterne.

Într-un portret citesc pe Turgheniev, 
iubesc Ysolde-n celelalte poze.
În care veac, în ce străfund de ev? 

Și, totuși, un parfum de tuberoze 
și-același vis din ochii de elev 
palpită încă și-n metamorfoze.