Și după ce-a strivit sub tălpi ciclonul 
și-a Circei dulce vargă și ciclopii, 
Ulisse-ntors la Curtea Penelopii 
și-mpurpură cu arc tesalian tronul.

De-a valma pețitorii, jos, ca snopii...
Doar cel care cântase Ilionul, 
poet cruțat, punea pe liră zvonul 
furtunilor, cu iambii și cu trapii.

Ierta Ulisse strunele de aur.
Sta vinu-n cupe și-n frigare iedul, 
un cer marin curgea spre Epidaur, 

își fumega mireasma trepiedul 
și, mirt purtând pe fruntea lui și laur, 
ardea-n lumină ca un zeu aedul.