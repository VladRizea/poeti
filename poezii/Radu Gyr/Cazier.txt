Crunt m-am înverșunat să bat Cuvântul 
pe nicovală, sub grozav baros.
Nu știu dacă din el cuțit am scos, 
sau doar scântei să mi le stingă vântul.

De-aș dobândi călit oțel tăios, 
mi-aș încrusta pe lamă legământul 
să mi-l înfig până-n mâner în sfântul 
crescut în mine ca un chiparos.

L-aș împlânta și-n iadul meu nemernic, 
să nu mai fiu, nici diavol și nici înger, 
ci numai Om, fierbinte și puternic.

Nu vreau azururi și nu vreau pucioasă, 
vreau doar să lupt, să freamăt și să sânger, 
cu pieptul gol și-n mâini cu-o chiparoasă.