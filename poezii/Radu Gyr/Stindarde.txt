Nu doar spărturi în piept și lăncii rupte,
nici luptele pierdute prin viroage, 
cum dor acele brațe slăbănoage 
când nu mai vor sau nu-ndrăznesc să lupte.

Cât timp miresme inima extrage, 
ce-ți pasă că o rană dedesubt e?
Când fluturi sus stindarde ne-ntrerupte, 
surâzi că-n praf zac spadele oloage.

Și cioburi sunt vremelnice și plângeri 
și-ngenuncheri de-o clipă lângă-abise.
Învins nu ești dacă suspini ori sângeri, 

nici dac-o zi par zările închise.
În bătălii, supremele înfrângeri 
sunt numai renunțările la vise.