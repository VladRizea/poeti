Și timp și spațiu poate vom înfrânge 
și vom culca pe lave-nvinse hăul,
cu lațe gudurate ca dulăul,
sau ca ursoaica tăvălită-n sânge.

Mai mult scrâșni-va-n carne fierăstrăul 
cunoașterii și-al vrerilor nătânge – 
și-ar fi, în taina ce se tot răsfrânge, 
barosul: omul, cosmosul, ilăul – 

Himenul și-l păstrează doar minunea 
din noi cu oarbe ceruri nepătrunse, 
în care dorm tenebra, spurcăciunea, 

și Îngerul cu coastele împunse, 
și unde scormonim în van genunea, 
ca-n căutări de galaxii ascunse!