De jos, din zbuciumata-mi adâncime,
tânjesc mereu seninătăți să isc, 
gelos pe glaciatul lunii disc, 
pe tot ce e celestă limpezime.

Vrând armonii de rece obelisc, 
în genuine-arhitecturi sublime, 
urăsc zbârlita râpelor asprime 
și flămânzesc după zăpezi de pisc.

Port jindul simetriilor măiestre, 
dar fierb în mine-un fluviu subteran.
Râvnesc doar prin crâmpeie de ferestre 

ghețaru-nalt cu creștet diafan; 
sunt clocot și vreau cer de roci alpestre, 
vreau ape de oglinzi și sunt vulcan.