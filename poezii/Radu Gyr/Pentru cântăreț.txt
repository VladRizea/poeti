Ars de cer și anafteme, 
mergi pe sub furtuni cu steme.

Pasul tău cum calcă rar 
pare candelă, fânar.

Dragostea 
ți-e logostea, 
cu urcior de fiere-n ea.
Inima, 
viespar, undrele.
Coasta, 
mușuroi de stele.

Luna, strai 
suflat cu rai, 
curge trențe de pe tine, 
jerpeleală de rubine.

Dar la mâinile-amândouă 
ai cătușe reci de rouă, 
și la gât, bătut în ghint 
cu cinci litre de argint, 
duci cinci litre mari de vis 
și-o oca de paradis...

Hoț, tâlhar de campanule, 
vechi geambaș de libelule.
Treci bolborosind cuvinte 
de amnar și mărgărinte, 
aiurând și pierde-vară, 
furând melci și tămâioară...

Hei, bătu-te-ar sfinții toți, 
derbedeu de-azur și hoț, 
răzvrătit golan răzleț, 
scris în aur pădureț!...

Mânca-te-ar zodia, zmeul, 
șerpii groși cât curcubeul!...
Unde mergi călcând zănatec 
pe cobuz de-argint sălbatec, 
hoțoman 
prin măghiran, 
slugărind pe la străin 
pentru cântece și crini?

 – Merg ca să mă bag argat  
la un dor de matostat.
Nu la grajd, nici în ogradă, 
ci la gleznă de zăpadă...

 – Și simbrie, ce i-ai cere?

 – Ochii mari cu juvaere, 
dinții cu mărgăritare, 
sânii albi cu mărțișoare...