În cimitire, sub străvechi coloane 
de iarbă făr'-aducere aminte,
nu cranii zac, nici munți de oseminte
de beznă scufundate ca-n oceane

ci lumile de-acum și dinainte 
și de apoi, ca sparte sub ciocane,
dorm crâncen sfărâmate-n milioane 
de țăndări, risipite prin morminte.

Întregul cosmos a murit și moare, 
murind mereu cu clipa pământeană.
Pier orgi de cer și harfe lungi de soare 

sub fruntea devenită buruiană,
în stinsul trup: vecia gânditoare
și-n ochii morți: minunea ca o rană.