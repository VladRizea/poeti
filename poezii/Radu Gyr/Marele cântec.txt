Aruncă-n foc caietele, maestre, 
viori și harfe, una câte una.
Ascultă-arcușul umbrelor pe struna 
lăutelor și tainelor silvestre.

Auzi și oda nopții. Apoi luna 
cu flaute de fildeș la ferestre,
albastrele fântânilor orchestre 
și goarnele genunilor: furtuna, 

și clopotele mărilor în spume
cu mii de limbi și sute de pedale...
Dar cel mai mare cântec de pe lume 

irumpe-n imnul vieții triumfale, 
ce nu încape-n strofe și volume
și nici în orgi profunde și chimvale.