Sâni sub velur și umeri sub dantelă – 
Condotieri ca vulturii la pradă.
Madone cu tulpina de zăpadă 
suind pe-un zbor de îngeri în capelă.

Surâsu-otravă și iubirea spadă.
Statui dansând pe funerara stelă,
Levantul cu arome, sus, pe velă, 
și paradisu-n flăcări pe-o arcadă.

Bizanțu-n ochii verzilor amante, 
cu lira apollonică mandola,
pumnalul-nfipt în piept de mâini savante,

Spre indicele fildeșuri busola, 
și, sub un cer bătut în diamante,
pe rugul florentin, Savonarola.