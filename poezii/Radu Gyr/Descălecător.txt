Se răzimau pădurile în ghioage.
Munții tăceau cu stemele pe frunți.
Grei, se lungeau pe labe anii crunți 
și mormăiau ca urșii în bârloage.

Când am pornit călări la vânătoare, 
un cap de zimbru soarele părea.
Pe stânci, zăvozii mei, cățeaua mea, 
lătrau nemărginirea rotitoare.

Unde-a căzut, însângerată, fiara, 
jilțul meu tânăr crește ca un spic.

Mi-am azvârlit țurcana-n Caru-Mic 
și-am sărutat veciile și Țara.