Luminița noastră are 
soare-n zâmbet, tămâioare 
și-n privire mărțișoare.

Stânjenei și porumbei 
viața ei, și râsul ei 
brebenei, clopoței.

Pași golași de toporași, 
vorbe mici cu licurici, 
rândunici și tufănici.

Ce grădină ne-a trimis 
cel mai alb mănunchi de vis?

Ce luceafăr clar de rouă 
ne-a dat nouă raza-i nouă?

Ce seraf de borangic 
a pierdut un cântec mic, 
când zbura argint și harpă 
peste casa noastră stearpă?