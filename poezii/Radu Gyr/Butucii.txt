Pe scocuri care vâjâie și tună 
s-au năpustit cu muget de bouri
și-acum, în vaiet lung și trosnituri,
se prăvălesc pe-un fund de văgăună.

În ceafă cu țapine și securi, 
gem despuiați de-o ultimă furtună...
O, cum foșneau sub viscole de lună, 
pe creste sus, pe când erau păduri.

Dar parcă tot mai fluieră mierloii, 
sau curge vântu-n pieptul lor flămând 
de ropotele grindinii și ploii...

Și cum pornesc spre joagăr, rând pe rând,
butucii, goi de coajă, par strigoii 
pădurilor care-au murit cântând.