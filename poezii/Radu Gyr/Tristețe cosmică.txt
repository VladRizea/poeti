Dorm mările și asprele faleze.
Nu-i nicăieri o rană să se vadă, 
dar o durere rece de zăpadă 
s-a-ntins peste genuni să scânteieze.

Și parcă lacrimi mari încep să cadă 
și parcă toate lumile sunt treze 
și sferele pornesc să sângereze 
în liniștea vibrândă ca o spadă.

Abisul, timpul, marele-ntuneric 
se scoală-ncet în vechea lor treime 
și bat în pulsul miezului generic.

Și tot mai pur, din via adâncime, 
se-nalță plânsul cosmosului sferic 
și geamătul tristeții anonime.