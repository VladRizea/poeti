Acum l-aș frământa din piatră goală, 
acum din coama apelor lățoase 
și i-aș da când oftat de chiparoase, 
când glas de fier zbârlit pe nicovală.

Scorni-mi-l-aș pe rând și din baroase 
și din azur fierbinte și din smoală, 
să sune a bronz, să geamă a răscoală
și, dogorind, a miere să miroase.

Așa l-aș vrea: să gâlgâie, să tune, 
să fiarbă, să surâdă și să spere, 
ba dulce ca o albă rugăciune, 

ba crâncen ca un trăsnet în cădere; 
și dacă-i scol din flăcări zbor și strune, 
să-i dau din lacrimi sfântă-ngenunchere.