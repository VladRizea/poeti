Strop bălai, lumină rară 
de cleștar și peruzea, 
te-am culcat într'o vioară 
și-am cules din primăvară 
floare albă ca o stea, 

ca să-ți fie stea.

Lângă leagăn, din baladă 
ți-am adus un crin senin, 
să stea veghe de zăpadă, 
ca un înger mic de crin, 

Heruvim de crin.

Și ți-am pus pe mânușițe 
fluturi moi cu zbor deschis, 
licurici cu luminițe, 
ca să-ți lumineze'n vis.

Fluturi pentru vis.

Și'ntre florile grădinii, 
lângă fluturii ce ning, 
n'ai să știi că mor toți crinii 
și că fluturii se sting. 

Într'o zi se sting.

Că'ntr'o zi și pentru tine 
zborul lor va fi închis, 
și că nimeni nu mai vine 
să-ți aducă stele'n vis...

Stele mari de vis.