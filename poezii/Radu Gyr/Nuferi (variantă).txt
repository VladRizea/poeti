Pe iazul plin de broaște dolofane, 
sub zumzete albastre de țânțari, 
cine bătu lumina-n ținte mari 
și-a răstignit-o-n candide piroane?

Când au ieșit din mâini de aurari, 
din dălți subțiri și gingașe ciocane, 
genunchi plăpânzi, călcâie diafane 
și umeri goi de heruvimi amari?

Sau poate noi, iubito, cine știe, 
cuprinși în brațe-ntr-un amurg de veac, 
ne-am înecat pe-un fund de veșnicie 

și-acolo unde ochii noștri zac 
o taină, un crâmpei de duioșie 
aprinse albe candele pe lac.