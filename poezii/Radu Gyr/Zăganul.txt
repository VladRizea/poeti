Legenda i-a stins toată seminția 
și i-a-ngropat-o-n zalele zăpezii, 
pe unde capre negre-și urcă iezii, – 
iar platoșele rocilor trufia.

Singur rămas pe gresii de ardezii, 
și simte-n solitudine tăria
și față-n față stă cu veșnicia,
sub viscolele verzi ale amiezii.

Durând din vreme veche-n vreme nouă, 
e ultimul zăgan uitat pe creste.
Nu-i pasă dacă grindinile plouă,

el știe doar că biruie și este, 
și-n piscul unde bea azur și rouă,
zbârlit, înfruntă secol și poveste.