Fi-mi-ar moartea mea să-mi fie 
luntre dusă-n veșnicie.
Luntrea serii cu urmuze, 
legănată pe cobuze...


Fi-mi-ar moartea dor pe vale, 
băltăreț pribeag în zale 
încălțat pe-o stea sfioasă 
cu botfori de chiparoasă...

Lângă fruntea din țărână 
urcă, Doamne, o fântână; 
solzi de cer, medalii sparte, 
ochi ce plâng și după moarte.
Somnul pieptului fă-l, Doamne, 
luminiș de flori cu goarne, 
gura lunii să-mi sărute 
crini cu trâmbițe zăcute.

Suie-mi umbra, dintre bozii, 
pom gătit ca voievozii, 
piersic tânăr și subțire, 
cu beteală, ca un mire.
La cișmea fecior cu glugă 
să-mi bea lacrima din tiugă.
Tinerețea și străinii 
de pe piept să-mi rupă crinii.

Însă roada să mi-o strângă 
numai dorul și să plângă, 
cu ochi verzi ca o lumină, 
cu lungi gene de mezină.