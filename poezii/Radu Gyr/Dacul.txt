În limpezimi, unde-mi zbura săgeata, 
azi, steaua ta și-aprinde nestemata.
Pe plaiul veghei mele de oier urci tu, 
acum, cu turmele în cer.

Pe unde plugul meu trecea cu sporul, 
cânta lumina și zâmbea ogorul.
Azi, plugul tău pe urma mea se-mplântă 
și zările zâmbesc și brazda cântă.

Ți-aștept în lut truditele ciolane 
să le-nfrățesc cu mine sub tăpșane.
Și-n strânse împletiri de oseminte 
vom ține-n brațe veacurile sfinte.