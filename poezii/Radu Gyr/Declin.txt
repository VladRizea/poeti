Mă scutur calm de foi ca o pădure 
și ca un cer mă desfrunzesc de stele,
sau ca-ntr-un lac, sub nuferi și inele,
mă tot scufund spre adâncimi obscure.

Din toată zarea fulgerelor mele 
se-ntorc, rănite, pajurile sure.
O așchie-mi rămase din secure, 
și din prăjina steagului surcele...

Cântam, cândva, triumful aurorii, 
nu ale nopții  negre sarabande.
Și, dincolo de rânjetul vâltorii,

Visam să las hambare de ofrande 
și-n urma mea superbe traiectorii, 
un cer întreg de jerbe și ghirlande.