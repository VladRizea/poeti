M-au căutat prăpăstiile-n ele 
și nu știau că-n fundul râpei zac,
ca un butuc de fulgerat copac,
jos, putrezind sub țancurile grele.

M-a căutat și piscul ros de veac, 
încremenit în recile-i prăsele, 
și nu știa că, sus, vâlvoi de stele, 
stam vultur cu aripi ce se desfac.

Au întrebat oceanele de mine, 
iar eu creșteam din val ca un atol.
Și-au întrebat și codri și coline, 

tot dându-mi cu-ntrebarea lor ocol, 
și nu știau că m-am făcut rubine, 
pe-un rug înalt de ramuri, în pârjol.