Trecut-au ani, ca peste șesuri norii...
Dar, uneori, când ramurile lunii 
ne bat în geam cu zarzării și prunii, 
din zări adânci, așa cum vin cocorii,

se-ntorc, foșnind, și anii... Iată unii 
ne fulguie cu liniștea ninsorii, 
alții ne-aduc mireasma din victorii, 
iar alții numai geamătul furtunii.

Sub calda amintirilor povară, 
ce freamăt dulce tremură-n odaie?
O lacrimă surâde și coboară, 

un zâmbet plânge, umerii se-ndoaie 
și timpul crește... Anii ne-mpresoară 
și luminăm de sfânta lor văpaie...