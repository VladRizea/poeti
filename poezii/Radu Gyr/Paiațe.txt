Când greu de tumbe, când ușor ca danțul, 
ducea paiațe carul peste lume.
Dulci coate goale, palme, lacrimi, glume, 
ca zilele ce-și inelează lanțul.

Fluieră-vânt, pe scenă doar c-un nume...
În blid o stea și pernă moale șanțul.
Cu luna se-nvelea comediantul 
și din fâșii de cer croia costume.

Un car cu histrioni și cu madone 
se plimbă-n veci pe-o dungă de lumină.
Și-n noi, cu-același gesturi monotone, 

se-ascunde Arlechin după cortină, 
mai face câte-o poznă Pantalone, 
plânge Pierrot sau râde-o Colombină.