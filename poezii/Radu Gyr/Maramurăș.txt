Vite, munți, români, 
argățim și slugărim pe la jupâni.
Veneticii ne-au băut până la iască, 
râpă rea, oftatu-n piept se cască.

Codrii, cerul, basmele 
îngenunche lângă noi, cu fruntea-n praf.
Cu harapnicul la brâu ca un vătaf 
se bălăngăne stăpânul roșcovan, 
încruntat, magnat și dolofan...
Soarele-i și el bătrân zaraf, 
viața, lipitoare de catran.

Ni-i făptura ardicată, din obiele, 
din pecingine și câlți. Din zdrențe plânse.
Coastele domnești bătute-n stele, 
cine ni le-a stins? Cine le frânse?
Că ne scârțâie ciolanele sub piele: 
osii ruginite și neunse.

Peste os de voievozi și peste gropi, 
suge gușa viperii, umflată.
Ni se-nfige-n carne târnăcop, 
fier de plug ne intră-n beregată...

Și pe zariștile unde, altădată, 
călăreau pădurile albastre 
pe-a bourilor de foc spinare-naltă, 
munții sterpi din șold de gresie tresaltă 
peste măduva și junghiurile noastre.

Când, sărac, ne coace jerăgaiul 
mămăligile de bozie și smoală, 
soarelui i-am smulge tot mălaiul, 
de Crăciun să-l clocotim în oală.

Ziua o-noptăm la geam cu paie, 
să nu scoale pruncii din copaie.
Limba hornului flămândă, de funinge, 
sarea neagră-a cerului o linge.

De-am avea opinci în fier turnate, 
drept la rai, pe pravățe de lună, 
la Sân_Pătru am porni, cu jalba-n mână, 
să ne facă Dumnezeu dreptate!

Nici stea nu vine... Nu se-ndură 
niciun înger pe la poartă să ne treacă, 
în bocceaua inimii, săracă, 
să ne lunece un zâmbet de prescură...

Numai noaptea, când, zdrobită, carnea geme, 
fruntea-aprinde vis de răzmeriță: 
vulturi mari de cremene și-arșiță 
ni se smulg din umeri și blesteme.

Munții urlă și scot șerpi de flăcări, crunți, 
fierb șuvoaiele și tulnicele tună, 
și prăpăstii, joagăre și munți, 
repezindu-și tâmplele-n furtună, 
iar își cheamă Voievodu-n soare 
să descalece a doua oară-n piatră, 
și-n viforniță de Mare Vânătoare
să despice zimbrul înc-odată!