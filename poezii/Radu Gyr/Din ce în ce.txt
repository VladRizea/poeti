Se mai închide-un prag, o ferăstruie, 
un vechi portal împrourat de soare,
prin care pașii cutezau să zboare,
cum flăcările cântecelor suie.

O ușă geme, zilnic, sub zăvoare, 
se stinge, zilnic, altă cărăruie 
și nici o cheie rea nu mai descuie 
cămara unde paloșul meu moare.

Din ce în ce pornesc tot mai alene, 
ca să n-ating Bagdadul și nici Lhassa.
Din ce în ce tot mai puține mrene 

de aur strâng în somnul meu cu plasa, 
și tot mai rar, cu-o lacrimă pe gene, 
coboară din rădvan Cenușăreasa.