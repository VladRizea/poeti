Era năvodu-aseară o nălucă 
și se umplea de știme dunărene.
Păreau, în vârșe, zodiile mrene 
și luna avea solzi brumați de știucă.

În somnu-mi pescăresc, sub coviltire, 
vin, pe mistreți, pădurile călare, 
și papura cu oastea ei subțire 
și apele – să-mi cadă la picioare...

De vântul bălții arsă mi-este fața 
și straiul a păstrugă îmi miroase, 
dar steme verzi îmi pâlpâie în oase...

 – Moldovă dragă, bună dimineața!