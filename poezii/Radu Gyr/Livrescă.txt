O, anii limpezi, când jucam arșice, 
printre gramatici rupte și-aritmetici,
sau anii, plini de flăcări, când patetici,
iubeam doar Laure și Beatrice...

Apoi, istorii, logici și estetici 
purces-au rafturi negre să ridice 
pe zarzări albi, pe albastre cicatrice, 
pe-un colț de rai rămas năluci și petici.

Am smuls înțelepciuni de sub pecete 
și-am vrut să spargem sipetul luminii.
Pe tomuri noi ne-am aplecat cu sete, 

dar n-am cules mireasma, nici ciorchinii, 
sub care smângăleam, cândva, caiete 
și ne juleau, genunchii, mărăcinii.