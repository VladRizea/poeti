Lin ciocănit și subțiat în clește, 
unduitor ca apele, ca stuhul.
E aurul ca toamna când zâmbește 
și-i limpede agata ca văzduhul.

Dibaciul meșter, cu unealtă sfântă 
a stins fântâni adânci în nestemate.
Dar flacăra robită se frământă 
și-n carnea juvaierului se zbate.

Privesc inelul. Uneori, îmi pare 
că doarme-n pâlpâirea lui domoală.
Ci de-l rotesc o clipă către soare, 
trezit din somn, cu fulgere se scoală.

Și, uite, simt, podoabă prea ciudată, 
că-n tine duhul Neamului se-ascunde: 
din limpezimea lui cutremurată, 
țâșnesc, arzând, furtunile rotunde.