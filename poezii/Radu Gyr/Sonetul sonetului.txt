Geometrii severe de catrene 
să scapere cu focuri reci de aștri.
Dă-i umbrele pădurii de jugaștri 
și mările cu scări marmoreene.

Dă-i limpezi de trepte și pilaștri, 
dă-i apele cu paloșe de mrene, 
dar în svâcnirea pietrei pământene 
aprinde-i ochii cerului albaștri.

Torent viu să-și muște-n el zăgazul, 
în clipa lui mileniul să vuie 
și, pur, să se desfeciore topazul...

Și, frământând mireasmă amăruie, 
zidește-ți fruntea, sângele, obrazul 
în marmura columnei care suie.