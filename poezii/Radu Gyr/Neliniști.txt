În urma noastră-i numai buruiană 
și scripca sună-a doagă de ciubăr, 
dar ca un lup cu negurile-n păr 
stă încă-n noi neliniștea vicleană.

Și încă cu toți ghimpii în răspăr 
ne trage îndoiala de pulpană, 
pizmași de câte-un zbor de coțofană, 
beți de năluci, lihniți de adevăr.

Am vrea să spargem zările mai iute, 
am vrea să știm și ne-ngrozim de zări, 
n-am vrea să știm și pofta iar asmute 

și suntem numai vârfuri de frigări 
și-n sânge numai șbilțuri nevăzute 
și-n duh și-n oase numai întrebări.