N-am temple-n Eleusis, sfincși în Tebe, 
și nici altare-n Efes pentru zee, 
doar ca Orfeu cu mările egee
pe liră îmblânzesc și lupi și plebe.

Zadarnic Afrodita își descheie 
sandalele, ispite să-mi înjghebe.
Și cântece și glas nu știu să-ntrebe 
decât de una, singura femeie.

Euridice, amfora celestă, 
incandescenta, limpedea mea voaltă, 
te smulg din lut, din negura funestă, 

și-ntr-un vârtej de flăcări laolaltă, 
columnă strălucind de sacră forță, 
în veșnicie ardem ca o torță.