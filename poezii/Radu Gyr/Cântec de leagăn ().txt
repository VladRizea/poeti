Vino somn 
albastru domn, 
tânăr crai 
suflat cu rai, 
safirin 
prin rozmarin, 
fulguind, plutind, zâmbind, 
lângă puiul meu de-argint, 
și tiptil 
adoarme-mi-l.

Vino cer 
de giuvaer, 
să mi-l plouă 
numai rouă, 
să mi-l vază 
numai rază, 
să-l sărute desfăcute 
numai rodii și lăute, 
luna lin, 
să-l culce'n crin.

Vino stea 
de peruzea, 
cerne-i zări 
pe mâini și'n păr, 
flori de cântec și de măr.
Suflă-i pene 
peste gene, 
suflă-i basm peste obraz, 
fă-i un leagăn de topaz – 

culcă-l: stea, 
scoală-l: lalea.