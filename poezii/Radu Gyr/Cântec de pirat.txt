Sus, bătrâne lup de mare!
Sus, bătrâne lup! Pe punte!
Pânză, umflă-te mai tare!
Gata, tunurilor crunte!

Ca o navă-n auroră,
clipa lunecă pe ape.
Sus, bătrâne lup! La proră!
Prada n-o lăsa să-ți scape!

Duce-n vele orizontul,
pe catarge - constelații.
Sus! Cu brânciul și cu ghiontul,
scoală-n tine toți pirații!

Toate tunurile tale
goana clipei s-o ațină.
Smulge-o vânturilor goale!
Jefuiește-o de lumină!

Fiarbă marea, geamă tunul!
Clipa vine și apune.
Nu cruța un strop, nici unul
din fugara ei minune!

Mâine, biete lup de mare,
vei pieri în valuri crunte.
Prada n-o lăsa din ghiare!
Sus, bătrâne lup! Pe punte!