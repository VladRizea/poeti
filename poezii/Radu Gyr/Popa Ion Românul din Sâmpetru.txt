Zic unii că ni-i limba într-o rână, 
cu noduri, cum ciomagul de gorun e...
Dar eu dintr-însa scot ca din fântână 
găleți adânci de basm și rugăciune.

Aici, în limba asta proastă foarte, 
pe Maica Domnului o chem cu pana 
și printre sfinți o las să umble-n carte, 
pe vorbe ca văzduhul și icoana.

Mi se zbârlesc ca lupii-n jurul stânii 
cuvintele, când scrie cum se bate 
cu împăratul Por și cu capcăunii 
cel Alissandru, prea vestit în toate...

Și-mi trece-un duh de flori de căldărușă 
prin pana ce s-apleacă în tăcere, 
punând o înțeleaptă Alghinușă 
să care pe hârtie stupi cu miere.

Măi, câte știe să mai iște graiul!...
Că, uite, poți în vorba asta strâmtă 
să legi pucioasa iadului cu raiul 
și sângele cu dezmierdarea sfântă...