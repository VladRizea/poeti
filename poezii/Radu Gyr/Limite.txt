De-aș crede orizontului nemernic!
Nu știu unde rămâne și unde plec, 
în mine stau, sau în ceilalți mă-nec, 
în pâcla universului lor sferic.

Bat la hotaru-albastru. Sună sec.
Bat la hotaru negru să-l desferic
și lacătul străluce-n întuneric, 
dar nu mă lasă dincolo să trec.

Sunt limitele mele certitudini, 
ori marginile altora-adevăr?
Cutreier fel și fel de latitudini, 

cu ceața frate, cu genunea văr, 
să fiu în râpi? Să fiu la altitudini? 
Mă îndoiesc. Nu pot să dezbăr.