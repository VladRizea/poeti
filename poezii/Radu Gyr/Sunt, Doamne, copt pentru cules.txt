Sunt, Doamne, copt pentru cules,
Nu că mi-s anii grea recoltă,
Cât mi-este inima o boltă
De crengi, sub rodul tot mai des.	
Sunt, Doamne, copt pentru cules,

Sunt numai fructe şi balsam.
Cu cât adun pe trup rugină,
Cu-atât mi-e sufletul grădină,
Şi-i toată roade, ram de ram.
Sunt numai fructe şi balsam.

Şi când cu lacrimi Tu mă speli,
Mai mult în rod eu strâng dulceaţă,
Să nu mai afli-n el nici ceaţă,
Nici viermi amari, nici îndoieli.
Cu lacrimi fructele îmi speli.

Şi dacă pică tot mai des
Din mine câte-o creangă frântă,
În vârfuri, sus, grădina cântă
Şi-aşteaptă marele cules.
Sunt, Doamne, copt pentru cules.
