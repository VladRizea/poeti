Cu ce-am rămas din marea noastră sete?
Alături de pioase-odoare sacre, 
am încuiat iubirile prin lacre, 
prin cufere și pivnițe secrete,

Și-n izuri vechi și râncede și acre, 
am pus aripi și pliscuri de erete 
pe-un fund de vis uscat ca un scaiete, 
lângă trufii, năluci ori simulacre.

Și-am zăvorât, să sângere-ntre ele, 
și îndoiala stearpă lângă stele 
și-un crin de rouă, tâlhărit în treacăt.

În zgură îngroparăm o scânteie, 
în fiece dorință câte-un lacăt 
și-n orice taină câte-un rest de cheie.