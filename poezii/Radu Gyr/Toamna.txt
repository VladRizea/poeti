Plopi mai limpezi decât ceața
și-au tras spadele afară.
Spune-mi bună dimineața,
Inimă trezită iară.

Frunze reci pe ramuri ciunte
mă privesc cu ochi rotunzi.
Bună dimineața, frunte,
Care spinii mi-i ascunzi.

Parcă ceru-ntreg de fum e,
strada numai mângâieri.
Bună dimineața, lume,
care m-ai lovit și ieri.

Parc-o pasăre înfrântă
a țipat în pumnul strâns.
Bună dimineața, sfantă
bucurie de-a fi plâns !