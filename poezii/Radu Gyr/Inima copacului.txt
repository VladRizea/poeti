Creșteam în codru-nalt și singuratic, 
când m-au surpat cu barda trei drumeți.
Era semeț întâiul și săgeți 
și arc și-a scos din pieptul meu sălbatic.

Al doilea, în ochi cu dimineți, 
lăută și-a făcut îndemânatic 
și-o dezmiarda-n adâncul păduratic, 
vrăjind cu ea și păsări și mistreți.

Al treilea nu-și drese nici vioară, 
nici arc, ci și-a cioplit din trunchiul frânt 
o cruce grea, cu mâna lui ușoară.

Apoi, umbrit de gene lungi de sfânt, 
și-a pus pe umăr strania povară, 
pornind spre margini albe de pământ.