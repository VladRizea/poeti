Și-acum la poarta nimănui
Ți-ai flutura în prag sărutul
Spre tot ce ieri, sfințindu-și lutul,
Ți-a fost aripă, rug și cui.

Azi poți și gloria, și cnutul
Tot pe-o balanță să le pui
Și-ai vrea să mulțumești oricui
Îți dete piatra ori sărutul.

Că dac-ai strâns balsam din uri
Și din urzici azur subțire,
Ș i cântec de-ai știut să furi

Din calde lacrimi în zvâcnire,
Nu răstigniri a fost să-nduri,
Ci clipa ta de nemurire.