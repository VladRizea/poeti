Uite, Țara, 
ca o inimă haiducă de baladă, 
și-a adus de peste Dunăre și mare 
berzele – bucăți înalte de candoare – 
și le leagănă pe harfe lungi de soare, 
clopote de gheață și zăpadă.

Râurile,
zimbri de argint, se reped cu cornul înainte.
Crengile-n odăjdii moi de mărgărint 
scutură aiasmă pe morminte, 
și, din adâncimi de oseminte, 
umbre albe – flăcări albe – se ridică: 
dintr-un cneaz de zarzăr se aprinde, 
crește piersic dintr-o mână de vlădică.

Peste umărul Floriilor bălai, 
dacii ară cerul limpezimii 
cu plăvanii, peste zare, până-n rai 
unde plâng pe trâmbiți serafimii.

Noaptea, sus, pe stele călătoare, 
trec, călări, pandurii către Jii.
Luna iese-n drum, la răgălii, 
cu prăsele reci la cingătoare.

Vechi tărâm cu berze și răsură... 
zac haiducii între vipere și broaște, 
cad luceferii, anafură de Paște, 
drumul-robilor e cuminecătură.

Mucenicii, în icoane, se grijesc, 
vișinii se-nchină cu smerenii, 
și sub lespezi, basarabii se gătesc 
să se ducă la biserică, la denii...