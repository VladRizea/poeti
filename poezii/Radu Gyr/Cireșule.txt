Cireșule cu frunze tremurânde, 
neprihănit și tânăr voievod, 
surâzi cu flori, binecuvânți cu rod, 
sfințești cu patrafirul umbrei blânde.

Tu schimbi în daruri tot ce-aduni din glod, 
ci eu mă-ncheg în desfrânări flămânde,
sunt numai mârșăvii și numai pânde,
mă sparg în uri și-n pofte mă slobod.

Tu vii și-acum din rai pe huma asta, 
pe care-o pângăresc de-a curmeziș,
și dacă-ți suie-omizile pe casta

lumină a cerescului frunziș,
vin din osânda mea, cresc din năpasta
cu care spurc toți îngerii trimiși.