S-ar cuveni ca inima aceasta, 
prin flacără trecută ori țepușă, 
de mult să fie țăndări și cenușă, 
cum au muncit-o fierul și năpasta.

Și, totuși, ce vrăjită nuielușă 
de aur îmi atinge iarăși coasta,
ca să trezească apriga și casta
nădejde, adormită după ușă?

Ce curcubeie tinere mi-anunță 
după furtună fragedă recoltă?
Aici e-un spic și colo e-o grăunță, 

noi crini răsar din lacrimi de revoltă.
Nu, inima aceasta nu renunță,
luceferii citindu-și-i pe baltă.