Am fost arhitecturi de vis frenetic, 
de jinduiri, pasiuni ți aripi multe.
Sunt un morman de renunțări oculte, 
ciob lângă ciob și petic lângă petic.

Ce jerbe-am aruncat în catapulte, 
ce curcubeie-am arcuit bezmetic...
oriunde prin moloz și vreasc deretic,
tresare parcă-o umbră să m-asculte.

Și, totuși, zdrențuit în rupte flamuri, 
surpat ca o bătrână mănăstire, 
mă simt, sub praf, o boare de balsamuri

și-un cearcăn care tremură subțire,
că, veștejind în mine-atâtea ramuri,
înmuguresc în alții, prin iubire.