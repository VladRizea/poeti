Seara, pândeam să-mi intre în cocioabă 
doi sfinți trudiți cu părul alb sub glugă.
Din orice fir de iarbă smuls în fugă 
îmi răsuceam pe deget o podoabă.

Cu ochi adânci și simpli ca o rugă, 
vedeam cum zboară-n stele orice gloabă.
Credeam în câte vântul le îngheabă 
și-n toate câte frunzele îndrugă...

Cumătră viață, timpule cumetre, 
multe-ați schimbat în viermi și-n aguride, 
dar eu, din colțul bietei mele vetre, 

tot mai tresar când ușa se deschide: 
aștept pe Dumnezeu și Sfântul Petre 
și pun la cină încă două blide.