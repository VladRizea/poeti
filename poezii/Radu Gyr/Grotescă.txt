Dorm greu în piramide faraonii 
și lebede-au murit pe sâni de Lede – 
Cu brânciuri tari, istoria purcede 
din stepa unde gâfâie bizonii.

Trec vârstele, ca zburdele de iede.
S-au îndârjit și au crescut coconii.
Icaricele aripi – electronii –
ne urcă unde-un crin nu se mai vede.

Se prăbușesc statuile-n muzee 
și Dante a rămas un simplu craniu...
noi tropăim mai sus pe curcubeie, 

în timp ce-ntr-un ungher, un hohot straniu, 
pândindu-ne deșartele trofee, 
se strâmbă o paiață de uraniu.