Sus, pe dealurile Cernii, 
unde crește firul ierbii, 
sar doi cerbi ca neaua iernii.
Și pe unde zburdă cerbii 
plânge sufletu-n vecernii.

Cerbii vor văzduh să soarbă, 
sufletul jinduie-n iarbă.
Cerbii ling lumina toată, 
sufletul în vale cată 
către Cerna-ntunecată, 
cea cu apa blestemată, 
cu venin amestecată.

 – Cerbilor ca neaua iernii, 
ce vreți voi dealul Cernii?
 – Iacă bem roua lucernii, 
și-om mai vrea de-aici din plai 
să intrăm la Domnu-n rai.
Să intrăm pe poarta mare 
unde-s stele și izvoare, 
ca să-i paștem stelele 
limpezi ca minunile 
și să-i bem izvoarele 
reci ca veșniciile... 

 – Suflete din plaiul ierbii, 
tu ce vrei pe culmea Cernii?

Sufletul tace și cată 
către Cerna-ntunecată 
cu venin amestecată.

– Suflete din culmea Cernii, 
nu vrei stele cum vor cerbii?
Nu vrei să-mpingi porțile 
ca să bei izvoarele 
reci ca veșniciile, 
limpezi ca tăriile?

Sufletul plânge și cată 
tot spre Cerna-ntunecată 
cea cu apa blestemată:  
– Nu văd poartă, nu văd ușă, 
văd doar apa de cenușă.
Nu văd stele, nu văd poartă, 
văd doar apa-nveninată...