Adâncii codri poartă-mpărătește 
argintăria zorilor pe mâini 
și răsăritul, încolțit de câini, 
ca un mistreț rănit se prăbușește.

Lung, sună-n ev moldava vânătoare 
din cornul băltărețului amar.
Izvoarele, ca niște cerbi fugari, 
sar peste stânci și tremură în soare.

În strai de aur, crăngile se-nchină 
și stâncile-și scot cușmele de fir.
Vremea, țintită-n frunte, drept la mir, 
se clatină cu geamăt de jivină.

Miresmele de zmeură și cimbru 
fug și se-ascund, mirate-n vizuini, 
când, plin de sânge, cade-n mărăcini 
soarele greu al capului de zimbru.

Cățelele rup hălci de veșnicie.
Holbate peșteri – anii – se deschid...
Cerul și-ascute paloșul fluid 
peste domneasca Țării ctitorie.

Munții se strigă. Zările-și fac semne.
Și-n urma vânătoarei de bouri, 
dârz, merge Veacul, răsucind păduri, 
ca un imens, din basme, Strâmbă-Lemne.