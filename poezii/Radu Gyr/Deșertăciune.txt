Deșertăciune, mare jupâneasă, 
îți slugărim, încovoiați din șale,
 pentru-un surâs și-un sfârc de bici mai moale, 
sau pentru-un blid de fiere ticăloasă.

Ne căciulim, argați ai curții tale, 
pupându-ți, ploconiți pe lângă masă, 
ciubotele și poala de mătasă 
și mâna cu brățări și cu opale.

Și când, cucoană crudă și fudulă, 
râzând, ne-alungi din curtea ta deșartă, 
cu-n pumn de lacrimi plată de căciulă, 

îngenunchem în pulbere la poartă 
și, lacomi de robie nesătulă, 
cerșim din nou gârbaciul ce nu iartă.