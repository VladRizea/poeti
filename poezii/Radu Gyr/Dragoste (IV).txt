Parcă-mi lipseau o aripă, o coastă, 
un braț puternic sau un mare vis.
Eram ca izgonit din paradis, 
 ca bântuit de ciumă și năpastă.

Și te-așteptam, cum creanga de cais 
așteaptă, primăvara, floarea castă, 
sau cum potirul sfântul vin și-adastă 
și spadă-nfriguratul pumn deschis.

Te-adulmecam în pânde lungi, ca lupul, 
și-n calea ta mă așterneam chilim...
Minunea ta, ce har îmi umple trupul?

Ce coastă-mi dai, ce braț de heruvim?
De tine-s plin, cum e de faguri stupul, 
și aripi prind în cerul tău sublim.