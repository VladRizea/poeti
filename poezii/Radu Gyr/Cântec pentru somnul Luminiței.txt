Dormi în leagăn de vioară 
luminiță, tămâioară.

C-o să vină prinț mlădiu 
de smaragd și aur viu, 
lăcrimat de-o stea de foc 
și pornit după noroc 
într'o luntre de ghioc.

Și-o să cadă în grădină 
în caftan de lună plină, 
nu mai 'nalt cât o stamină, 
străveziu ca o lumină.

Când corabia-i se lasă 
pe o frunză de mătasă, 
ancora o să-și înfigă 
într'un lujer de ferigă, 

și, sărind din nava-i mică, 
prichindelul de mărgică 
s'o da jos din foae'n foae 
ca o lacrimă de ploae 
și-o să fugă prin răzoare, 
cum fug razele de soare.

Oprit lâng'o tufănică, 
va întinde scară mică, 
scară sprintenă de rază, 
să se urce, să o vază.
Și pe trepte muzicale 
va sui lângă petale, 
ploconindu-se ușor, 
cântător, tremurător, 
ca să prindă
lin de ele 
o colindă 
de mărgele 
și s'aprindă 
sub stamine 
o oglindă 
cu rubine...

Dormi în leagăn de vioară, 
luminiță, tămâioară.

Prințul mic, căzut din stea, 
mire pentru tufănea, 
a venit, sărut și dar, 
pentru nuntă și cleștar,
ca să-și ia mireasa'n cer
în caic de giuvaer.

Noapte bună, noapte bună, 
către-o stea cât o alună, 
pe argint de lună plină, 
urcă'ncet ca o lumină 
o corabie pitică 
cu un prinț și-o tufănică...

Iar în stea, i-așteaptă'n zori 
un alai de prinți și flori 
și-un rădvan țesut din fir 
de zefir și de safir.

Dormi în leagăn de vioară, 
luminiță, tămâioară.

Și-or să treacă ani grămadă 
cu amurguri și zăpadă.
Basmul meu din astă sară, 
luminiță, tămâioară,

nimeni n'o să ți-l mai spună,
și nici prințu'n strai de lună
n'o să mai coboare-aici,
în grădina cu urzici.

Și-or rămâne'n steaua mică 
voevod și tufănică, 
iar tăticul, fata mea, 
poate-o fi și el în stea...

Dormi în leagăn de vioară, 
luminiță, tămâioară.