Nu mai despic cu brațul nici talazuri, 
nici nu mai urc cu pasul piscuri dulci.
Tu, noapte, crești, tu, inimă, te smulgi, 
voi, piersici, năvăliți peste zăplazuri.

Iar tu mă-ngropi sub viscole de fulgi, 
o, somn adânc, o somn fără zăgazuri,
vărsat ca gerul lunii peste iazuri,
întins deasupra lumii ca un giulgi.

Ci-n somnul meu tot mai lucesc pleșuvii 
și caștii munți urcați fără istov. 
Mai spumegă sălbaticele fluvii 

unde-am rămas pierdut ca un ostrov, 
și tot mai vin în pragul meu heruvii 
să-mi zvârle-un pumn de lacrimi pe ceaslov.