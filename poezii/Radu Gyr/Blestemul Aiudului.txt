Aiudule, Aiudule,
temniţă cruntă,
fă-te, zăludule,
piatră măruntă.

Focul mănâce-te,
că nu te saturi.
Mereu vrei scâncete
şi bei oftaturi.

Vântul destramă-te,
că nu-ţi ajunge
- şi-n marea-ţi foamete -
mereu vrei sânge.

Apele facă-te
ape ca ele,
lacrimi din lacăte
plâns de zăbrele.

Grindina 'ndoaie-te,
spele-te ploaie,
lanţuri şi geamăte
să ţi le-nmoaie.

Aiudule, Aiudule,
fiară năucă,
face-te-ai, crudule,
scrum şi nălucă.