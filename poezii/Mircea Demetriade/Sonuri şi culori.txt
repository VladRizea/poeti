Alb, A; E, gri; I, roşu, un cer de asfinţire 
Albastru, O, imensul în lacuri oglindit, 
U, mugetul furtunii şi-al crimei colţ vădit, 
Alcovul criptei negre, lugubră prohodire.

A, rază săgetată de astru-n rătăcire 
Când zorile în boabe de rouă s-au topit 
Căzând pe flori, pe iarbă, pe lanu-ngălbenit; 
A, verbul peste ape născând eterne fire.

E, gândul meu de sceptic, simbol saturnian, 
I, sânge şi incendii, făşii învăpăiate, 
Din trâmbiţe vestind-o virila libertate.

O, freamătul de coarde, un mit din Ossian, 
Ciocniri de pietre scumpe, murmur eolian 
Pe harpele albastre de îngeri înstrunate.