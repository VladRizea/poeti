Din brațele iubitei ieșii cu trupul scurs, 
Cu ochii prinși de cercuri de-un vânăt antimoniu. 
Că blonda ei făptură e negrul Pandemoniu, 
Că-n sângele ei filtruri satanice au curs.

Sub noaptea străvezie, albastru oranisc, 
Mă clatin de beția luxuriei nebune; 
Orhestra de senzații în mine nu apune 
Și drumul cel mai neted îl urc ca pe un pisc.

Din ceți mi-apari, Astarte, cu ochii tăi de iad; 
Tresar, din roșii buze când șoapte-n sânge-ți cad, 
Pe când cu tentacule înfipte-n craniu-mi toarce

Un tort de raze scumpe, din ceru-ntins tezaur, 
Un tort ce mi-l cuprinde și creierul mi-l stoarce 
Cu pofta-i selenară Păianjenul de Aur.