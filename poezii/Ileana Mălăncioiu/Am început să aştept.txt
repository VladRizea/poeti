Am început să aştept, se apropie,
În vis sufletul face exerciţii de ieşire
Din trupul care stă nemişcat,
Întunericul pare în afară de fire


Şi de timp şi de orice iluzie,
Încăperea mea este un ţinut pustiu
Prin care se roteşte căutând ceva
Şi bucuros că e încă viu


Face în taină salturi ireale
Împrejurul meu şi în sus şi în jos
Să afle cum va fi desprins de trup
Şi să se-ntoarcă iarăşi în cutia de os


Făcută anume pe măsura lui
În care îi era cald şi bine
Şi în care de trei ori pe zi i se îngăduia
Să se apropie de tine.