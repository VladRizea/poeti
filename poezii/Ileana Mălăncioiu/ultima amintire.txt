spaţiul devora toate lucrurile din el
priveam în tăcere în urma lor
spre locul acela unde nu se mai vede nimic
ca-n pântecele unui animal incolor

care mistuie lumea şi flămânzeşte
în chiar vremea în care mănâncă
totul până la ultima fiinţă vie
şi până la ultima stâncă

în care a fost îngropat un om
şi până la ultima cruce
pusă în spatele său
nainte de-a se duce

aşteptam cu spaimă să ne vină rândul
se apropia fantastica oră
spaţiul devora toate lucrurile din el
şi ne uitam neputincioşi cum le devoră.