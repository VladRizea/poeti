vai cît pămînt este acum între noi iubite
parcă sîntem îngropaţi la doi poli opuşi
şi nu mai ştim nici măcar dacă într-adevăr am mîncat
trei zile şi trei nopţi din aceleaşi ierburi ameţitoare

să-ncepem să scormonim încet în adînc
încercînd să mergem din nou spre acelaşi loc
deşi este puţin probabil ca ne vom recunoaşte
după cum sînt locurile în care stăm îngropaţi

şi după cum cred că ne schimbă pămîntul
care ne acoperă de la bun început
astfel încît să nu fim niciodată îndeajuns de străini
de acea bucată de lut din care ne tragem

să-naintăm încet către miezul pămîntului
şi să ne apropiem astfel de clipa în care
îngerul lui ni s-a arătat la amîndoi dintr-o dată
ca dovadă că el nu este o simplă iluzie