Îngropată-n mirosul de trandafir
din luminoasa dimineaţă
culegeam petale ca vişina putredă
şi le puneam în mîna bunicii
în care se făceau dulceaţă.

Dulcea mea lumină şi mîntuitoare
firul nădejdii n-a fost rupt
cît pluteşte încă galbena miere
în care stau petalele-aruncate
de mîna ei închisă dedesubt.

Nu putem fi cu totul despărţiţi
de cei plecaţi dintre noi
altfel cum ar fi putrezit ulucile
acestui cimitir de ţară unde florile
sunt mai înalte decît crucile.