Aş fi putut să vin cu voi la cină
Uitând vânzarea care-avea să vină,
Dar am văzut că toţi stăteaţi la pândă
Ştiind care e preţul şi neputând afla
Cine pe cine trebuia să vândă.

Acuma când vânzarea ţine loc
De tot ce ar fi trebuit să fie
Numai Pilat îşi joacă rolul său
Spălându-se pe mâini, deşi el ştie
Că de la marea taină lipsise chiar Christos
Şi i s-a dat în loc un păcătos.

Voi vă uitaţi descumpăniţi la Iuda
Care şi-a luat arginţii şi se duce
În timp ce păcătosul vândut a fost uitat
Şi trupul lui a putrezit pe cruce.