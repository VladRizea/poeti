Iertați-mă că vă spun, am visat că zbor
(De altfel, e unul dintre visele care se pot spune)
Treceam ca o pasăre albă pe cerul albastru
În vremurile foarte bune…

Treceam ca o pasăre albă fără cuib
Și fără pui și fără loc de așezare;
Treceam ca o pasăre albă, încet,
Din zare în zare…

Cerul mi se părea foarte larg
Pământul era o mare
Pe care nu puteam să cobor
Și vântul mă ducea la-ntâmplare —

Iertați-mă că vă spun, am visat că zbor
Și-n vis se făcea că știam
Că nu sunt pasăre albă și mi-era frică
De golul prin care pluteam.