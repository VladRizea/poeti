Descoperisem mari resurse de linişte,
Le scoteam din pământ ca pe un zăcământ rar,
La început cu spaimă, uitându-mă-mprejur,
Apoi în grabă, ca un avar.

Am fost urmărită până la gura
Deschisă în adânc prin care intram
În mijlocul lor ca o rădăcină
A unui luminos ram.

A fost întrebat despre mine pământul
Şi mai ales morţii
Şi deşi nimeni n-a dat nici un detaliu
După o vreme s-a ajuns în faţa porţii

Prin care intram liniştită-n adânc,
Atât cât se poate intra
Astfel încât să mai zăreşti o rază
De lună de deasupra ta.

Descoperisem mari resurse de linişte,
Stam în bătaia lunii lângă voi,
Când am simţit cum cineva se uita după mine
Ca printr-un ochi de noroi.