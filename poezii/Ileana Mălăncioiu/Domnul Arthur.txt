Domnul Arthur şedea la gura sobei,
Nu vă este urât singur, l-am întrebat,
Nu sînt singur, m-a liniştit, sunt cu pitulicile
Şi-a deschis uşa sobei de mi le-a arătat.

Nu te speria, mi-a spus, nu li se-ntâmplă nimic,
Pitulicile sunt foarte rezistente la foc
Şi într-adevăr le-am văzut stând pe-o grămadă de jar
Ca pe un ou clocit ajuns la soroc.

Ba chiar am auzit cum ciocneşte uşor
În coaja de foc a oului
Şi am văzut aievea cum iese din el
Întâiul pui al noului

Neam de păsări fără gheare
Şi fără creastă şi fără guşă
Care cântau în soba domnului Arthur
Într-un cuib de cenuşă.