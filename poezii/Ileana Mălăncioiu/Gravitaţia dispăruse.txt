Gravitaţia dispăruse de multă vreme,
Lucrurile cădeau din ce în ce mai sus,
Oamenii ajunşi pe alte orbite
Strigau cât puteau ce aveau de spus.

Cei rămaşi pe loc, se ţineau fiecare
De câte un copac foarte gros
Şi-n liniştea în care aşteptau
Totul era cu capul în jos.

Dacă s-ar fi putut aduna într-o piaţă,
Dacă şi-ar fi dat cineva foc
Poate că unul dintre cei desprinşi de ai lor
Ar fi reuşit să cadă la loc

Pe pământul de care s-a-ndepărtat
Odată cu neobişnuita rotaţie
Şi poate că s-ar fi ajuns din nou
La gravitaţie.

Şi toate căderile ar fi fost în jos
Şi toate înălţările ar fi venit de la sine,
Dar nimeni n-avea curaj să se mai desprindă
De copacul de care se ţine.