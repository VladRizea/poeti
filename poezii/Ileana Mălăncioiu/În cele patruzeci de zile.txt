În patruzeci de ani n-am învăţat
cît am învăţat în cele patruzeci de zile
cînd nu mai aveam nevoie
de nici o învăţătură.

Nu trebuia decît să ştiu să merg
pînă la capăt şi să-mi dau drumul
în viaţa de după aceea
ca pe marginea unei prăpăstii.

Mergeam de dimineaţa pînă seara
şi mă gîndeam cum tu nu mai ştii
nici măcar să mergi şi cum ai să-nveţi
numai în cele patruzeci de zile

cît au învăţat alţii
în patruzeci de milioane de ani
cînd nu mai aveau nevoie
de nici o învăţătură.