Descoperisem un nou mod de a ne înţelege,
În ciuda limbilor care s-au încurcat,
Şi terminasem de construit Turnul Babel
Şi era-nalt şi bine aşezat.

Când, nu ştiu cum, totul a-nceput să se clatine
Şi El însuşi s-a gândit că e vremea să urce
Spre noi să-ncurce limbile din nou,
Dar n-a mai avut ce să mai încurce.

Vorbeam din nou cu toţii aceeaşi limbă,
Spuneam acelaşi lucru, vreau să zic,
Iar El se uita liniştit cum scandam acelaşi cuvânt
Care nu însemna absolut nimic.