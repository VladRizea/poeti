Nici nu mai știu dacă erai frumoasă
Și nici în ce culori îți stă mai bine, 
Știu doar că amintirea nu mă lasă
Și că mi-e imposibil fără tine.

Vizionez femei nenumărate, 
Femei interesante mă mai sună, 
Dar rece și străin mă simt de toate
Și nu mă văd cu ele împreună.

Nu pot nici să-mi explic întreaga dramă
Care-a decurs din întâlnirea noastră, 
Dar vechiul loc al dragostei mă cheamă
Și tu îmi faci cu mâna la fereastră.

Subtile explicații cui i-aș cere?
Tot prostul face pe interesantul
Și-n condamnarea asta la tăcere
Mai conversesz de-a surda, cu neantul.

Și cum să transformăm iubirea-n ură, 
De ce nu noi, ci solii să lucreze, 
Și să pătăm simțirea cea mai pură, 
Punând incendiul tot în paranteze?

N-aș vrea să te-ndârjesc sau să te sperii, 
Nici să te fac să te-ndoiești de tine, 
Dar eu te-am adorat fără criterii, 
Estet bolnav, al patimii depline.

De dragul tău, am fost cu lumea-n luptă, 
Te-am apărat de bârfe și de crivăț, 
Și după toată veghea ne-ntreruptă, 
Cedez numai în lupta împotrivă-ți.

Și, totuși, tu ai fost cea mai frumoasă, 
La mine-n brațe îți fusese bine, 
Obsesia iubirii nu mă lasă
Și-mi este imposibil fără tine.