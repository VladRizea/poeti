Am nevoie de oameni,
ei sunt răscumpărarea
singurătății mele de fond,
oameni la metereze,
oameni în paranteze,
oameni peste tot,
știu legea firii,
toți murim,
unii oameni îmi sunt mai apropiați,
alții mai depărtați,
mă uit la ei,
și nu mă pot hotărî
cine urmează să moară,
nici să mor în locul lor n-aș vrea,
dar nici ei în locul meu,
seara e albastră
ca spirtul medicinal
și ca ochii morții.

Am nevoie de oameni,
dar prin maternități
presează nou-născuții,
„faceți-ne loc,
suntem prea mulți,”
eu nu pot face parte
din plutonul de execuție,
nici măcar să mă gândesc nu pot
că mâine va lipsi dintre noi
cel mai neînsemnat,
paznicul schitului de la Tarnița
sau biata nevastă-sa,
suferindă de 17 ani,
cine-mi dă dreptul
să fac matematica morților,
eu sunt așa de prost și de sentimental
că-i plâng și pe soldații români
morți în filme.

Nici o moarte nu vine la timp,
toate morțile vin prea devreme,
toate morțile au prioritate,
viața pare un răsfăț,
un detestabil privilegiu,
agențiile de știri din lume
care dacă n-anunță morți
dau faliment.

Eu sunt în cu totul altă circumscripție,
eu judec altfel,
eu exagerez altfel,
agenția mea de știri
nu anunță decese,
eu cred
că n-are dreptul să moară
nici un câine,
e loc destul pe pământ
și pentru faună
și pentru floră,
și pentru toate experimentele practice
și pentru toate speculațiile teoretice,
e loc destul
degeaba intră ucigașii în panică,
e loc destul,
chiar și pentru ei e loc,
chiar și ei au nevoie de oameni,
Am învățat
un nou fel de condamnare:
să fii privit în ceafă,
să se uite oamenii
în ceafa ta;
după câteva ore de priviri în ceafă
te vei simți ghilotinat.

Am nevoie de oameni,
uite, încep să nu mai suport
întrebările nepoatei mele
în care mă recunosc pe mine mic
întrebându-mi bunicii:
de ce mor oamenii,
de ce îmbătrânești, tată mare,
cum să fac eu să te țin tânăr.
de ce tremură mâna tatălui meu.
De la Shakespeare la Andreea
nu e decât un pas,
știu că nici unul dintre ei
nu-l va face,
dar întrebările acestei naive
sunt haina de zi cu zi
a unor geniale întrebări de duminică,
și, totuși, mulți oameni
prea mulți oameni au murit,
averea cimitirelor a sporit,
parcă ar mai fi avut loc
un nou război mondial,
toate națiile pierd,
nu câștigă nimeni.
a avut loc
un război mondial secret.
pe care nu l-a câștigat nimeni.

Am nevoie de oameni,
dacă un câine ne trebuie
din când în când
în curte sau în casă,
cum am putea fără oameni,
dacă voi puteți,
eu nu pot,
știu că-mi voi plăti singur
toate datoriile,
știu că sunt plin de greșeli,
dar știu totodată
că sunt mai bun,
mai milos,
mai generos
decât voi toți,
cei de care am nevoie,
nu vreau să vă duc la gură
să beau din voi,
dar nici voi pe mine.

Lăsați zarurile cum au căzut,
există un joc aberant
în care toți
vom ieși învingători,
cu condiția
să lăsați zarurile cum au căzut
și să fiți de acord
că poezia e un bombardier imprevizibil,
dacă poetul nu face parte
din plutonul de execuție;
chiar vinovat să fie,
cel care trebuie să moară,
ca și preotul ca și rudele condamnatului,
eu nu pot fi de partea
plutonului de pedeapsă,
cu cel care va muri,
cine va rămâne?

Am nevoie de oameni,
nu mă pot hotărî
pe cine să țin minte
și pe cine să uit,
zidarii mei nu lucrează la zid.
ci la pereți,
aici, în jurul meu,
nu moare nimeni,
nu se fac vănâtori,
nu se taie porci.

Pregătiți izvoarele,
trageți toate gloanțele în sus,
revoluția franceză
mai eșuează odată, de data aceasta,
în limba română,
aici, în versurile mele.

Nu există decât idealuri,
nu există decât dorința de a le îndeplini,
nu există idealuri realizabile,
de aceea nu-mi propun
decât o țintă măruntă:
vreau mâine la prânz
să mă duc la locul
în care se îmbrățișează
Maramureșul cu Bucovina
și să mănânc afine.

Pe urmă îmi continui ascensiunea
în cadrul revoluției mondiale
pe post de brancardier
care în viață și-n somn
mă imită
și-mi ia toate ticurile:
am nevoie de oameni.

Ca un canibal pedepsit,
ca un canibal cu gura pecetluită
alerg pe pământ și plâng:
am nevoie de oameni.