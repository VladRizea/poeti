Te simt pierind deodată, pierzîndu-te-n abis,
călătoresc deasupra destruchipării tale,
cu ochiul plin de lacrimi, bătînd întredeschis,
sub stea sinucigașă, a trecere și jale.

Te simt însingurato, și n-am cum să păstrez
senzația aceasta că totul se sfîrșește,
decît scriind cu colțul de inimă un vers
ceva – nici șovăială, nici vis, nici deznădejde.

Am auzit că-n casa în care te-am lăsat
tu te-ai întins bolnavă cu fața la perete;
sînt duhul ce palpită în lămpile din sat,
mai vin să-ți mîngîi rană, obrajii uzi și plete.

Cine mai știe unde te vei afla curînd?
Și unde-o să mă aflu eu, vagabondul erei?
De-ai să-ntîlnești un monstru plîngînd și întrebînd
să-ți spună că-s acela, apropie-te, cere-i.

Să știi că-n corul lumii se stinge un solist,
nesomnul mă omoară și mă gîndesc la tine,
vai, ce puțin aș spune mărturisind că-s trist,
mai bine mint că-i bine, că-mi este foarte bine.

Cunoaște despre mine că-s foarte fericit,
aștept cu încîntare să mi se bată-n ușă,
aștept o doamnă tristă ce încă n-a venit,
mă vizitează astăzi o doamnă de cenușă.

M-am pregătit, iubito, spre-a o întîmpina
mai mult decît armata cînd vine generalul,
mai mult și mult mai vesel ca la venirea ta,
mi-am curățat paltonul, mi-au țesălat și calul.

Pe urmă, eu cu doamna aceasta am să plec
într-o călătorie cu multe pașapoarte,
într-o călătorie cu accident și-nec
căreia-i spunem nuntă, ca să nu-i spunem moarte.

Cum pieri și tu deodată cu-acest moment al meu,
ca-ntr-o oglindă nunta-ntr-a ta o voi privi-o,
mereu ducîndu-ți dorul te voi chema mereu
dar cînd voi spune „Vino!‟, tu ai s-auzi „Adio‟!

(Manifest pentru sănătatea pămîntului, 1980)