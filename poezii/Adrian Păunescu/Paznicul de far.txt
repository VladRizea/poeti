Îmbătrânește paznicul de far
Și bezna în sprâncenele lui țipă,
Când el ne e mereu mai necesar
Și ni-i mai drag cu fiecare clipă.

Când golurile vârstei îl absorb,
El, Geo Bogza, stă mereu de veghe,
Dar, vai, de-o vreme, farul este orb,
Deși e luminos la mii de leghe.

Și ce mai luminează peste mări,
Când farul nu mai are-n el lumină?
Stafiile de marinari călări?
Sau vremurile ce promit să vină?

O, nu, lumina tragicului turn
Care-a orbit, îngenunchind năpraznic,
Provine doar din plânsetul nocturn,
Al marelui și tragicului paznic.

Pe vase, marinarii orbi ne sunt,
Pe țărmul trist s-a instalat coșmarul,
Și eu mă rog luminii pe pământ,
Să ne păstrăm și paznicul, și farul.