De nu te-aș fi iubit cu-atâta ură
Și cu atâta dor de absolut,
Probabil tu nici nu te-ai fi născut,
Atât de pătimașă și de pură.

Ca pe-o anafură te duc la gură,
Mi-ai fost prezent și îmi vei fi trecut,
Încet la tine-n pântece mă mut,
Cu orice-nlăcrimată picătură.

Ai auzit? Un clopot a bătut
Dinspre tărâmul unde te născură
Pe-acolo te-am cules, de pe o mură,
Ce hohotea în vrejul surdo-mut.

Când despre jalea de-a te fi făcut,
La tine-n sânge mama ta murmură.