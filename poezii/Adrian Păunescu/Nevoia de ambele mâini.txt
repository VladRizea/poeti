A țipat în somn cocoşul
Vrând găina să-şi dezmierde,
Cade Împăratul Roşu,
Vine Împăratul Verde.

Văleleu, ce surdă luptă,
Ce democraţie spână,
Omul vrea să-i fie ruptă
Totdeauna câte-o mână.

După cum arată fapta,
După cum se-aude tânga,
Stânga a lovit pe dreapta,
Dreapta azi distruge stânga.

N-are nici un rost reproşul,
Suntem condamnaţi a pierde,
După Împăratul Roşu
Vine Împăratul Verde.

Asta-i singura problemă,
Asta-i chestia gingaşă,
Doar culori de pe extremă
Ne devin, la toţi, cămaşă.

N-are nimeni chef să ierte,
Dar păstrați-vă reproșul,
După Împăratul Verde
Poate reveni cel Roșu.

Ca să cumpănim povestea
Care este prea nebună,
Hai ca mâinile acestea
Să lucreze împreună.