Au avut loc numeroase furturi de cărți de valoare.
Că așa-i românul, iubitor de carte! De când pleacă
De-acasă, copilul primeşte îndemnul strămoşesc
"Bă, tu să mănânci cartea!", şi, uite, miniştrii şi directorii
Generali ai culturii mănâncă sârguincios cărţi vechi
Şi cumpără centrale telefonice moderne din banii
Ministerului sărac al Culturii. Şi roboţi telefonici
şi cheltuiesc abuziv fondurile valutare. Şi-n vremea asta,
Biblioteca Naţională se părăgineşte. Nu mai apar cărţi
Şi oile ministerului behăie. Ca atare, Ioan Totu
E condamnat la 16 ani închisoare şi se sinucide
În spălătoria blocului în care-a fost mutat sub teroare.
Fură Ministerul Învăţământului, fură Ministerul Tineretului,
Fură Ministerul Culturii. Miniştrii stau mai mult
În străinătate, treaba lor, dar banii? Banii sunt
Ai poporului român, banii poporul român
Îi dă pentru cultură, toată lumea se înfruptă,
Cu excepţia poporului, din banii poporului. Dar oile?
Astea n-or face şi brânză? Să fie vorba de-o Mioriță lactată?