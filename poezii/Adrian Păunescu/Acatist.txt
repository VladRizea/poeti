Mai dă-ne, Doamne, cîțiva ani de viaţă
Ca să mai și trăim, dacă se poate,
Și nu lăsa ca noaptea să înfrîngă
Greu dobîndita noastră libertate.

Ne e atît de dor de-o zi frumoasă,
Cu soare-n cer și iarbă la picioare,
Mai dă-ne, Doamne, cîţiva ani de viață,
De viață grea, de viață muritoare.

Mai dă-ne un Crăciun cu mari troiene
În care sufletul să se scufunde,
Și vreme de iubire agresivă,
Cu nori de foc și ploape tremurînde.

Avem și noi atîta dulce rîvnă,
Atîta chef de iarnă și de vară,
Mai dă-ne, Doamne, cîțiva ani de viață,
Oricît de trudnică și de amară.

Dar spune-ne, confirmă-ne că suntem
Și că vom mai dura nu doar o toamnă,
Că dintre toate fiarele din lume,
Doar oamenii știu viața ce înseamnă.

Și să ne facem planuri pentru mîine,
Și să muncim cu-același dor de pîine,
Că tot ce e făgăduială astăzi,
Într-adevăr să ni se-ntîmple mîine.

Mai dă-ne, Doamne, cîțiva ani de viață,
De muncă și de lupte și de friguri,
Comută-ne pedeapsa cea mai mare
Aceea de-a ne ști așa nesiguri.

(Iubiți-vă pe tunuri, 1981)