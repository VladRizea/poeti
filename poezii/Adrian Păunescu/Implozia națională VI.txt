În vreme ce miniştrii domnului Roman (mare inchizitor,
Nu-i aşa?) părăduiesc finanţele naţiunii şi, pe urmă,
Mai iau şi cuvântul la televiziune, să acuze Senatul.
Iar Ministerul Culturii cumpără 150 de oi,
30 de vaci, 150 uscătoare de mâini, şi Senatul nu dă
Nici un detaliu cu privire la eficienţa celor cumpărate,
Bănuim ce-au făcut oile, în afară de contribuţia
Inestimabilă la refacerea baladei Mioriţa.
Mergem până acolo, încât putem presupune şi ce-au făcut
Vacile, dar nu ştim ce au făcut cele 150 de uscătoare
De mâini. Li s-au uscat sau nu li s-au uscat mâinile
Celor care au furat din banii culturii? Că doar
N-or fi luat uscătoare defecte?! Şi nu se mai specifică,
De asemenea, până unde li se usucă mâna,
Cu ajutorul celor 150 de uscătoare de mâini. Oricum,
Prosperitate la falimentarul Minister al Culturii!
Auziţi şi dumneavoastră, ce le trebuia distinşilor
Intelectuali sosiţi în ponosita Casă a Scânteii,
Pe creasta valului revoluţionar: 14 aparate de lustruit
Pantofii! Dar de ce numai atât?