De când ai plecat departe,
Mă gândesc să scriu o carte,
Dar de-aici și pân`la tine
Nu se merge, nu se vine.

Pot să-ți fiu supus paharnic,
Tot ce-ți scriu, îți scriu zadarnic,
Și de-ar fi să-ți mai ajungă
Cartea mea de cale lungă.

Mila ta eventuală
M-ar atinge ca o boală,
Niște lacrimi de la tine
Nu mi-ar face nici un bine.

Poate-ar fi o terapie
Dacă te-aș putea descrie,
Dar mă ține, mă reține
Dorul propriu-zis de tine.

Orice literă-i o rană
Și-o-ncercare inumană
Și nu poate nici o carte
Să te-ajungă pân la moarte.

