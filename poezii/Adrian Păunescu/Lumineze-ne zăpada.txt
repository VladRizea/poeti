Lumineze-ne zăpada
Care mistuie Carpaţii,
Lumineze-ne zăpada
Care cade pentru alţii.

Lumineze-ne zăpada
Care cade pentru alţii,
Cer de gheaţă şi cenuşă
Care cade pentru alţii.

Ce absurd cristal acesta
Început în noaptea vineri
Că-naintea ei fusesem
Încă vii şi încă tineri.

Eu aud o lumânare
Cum trosneşte timpurie
Pe Carpaţi în timp ce ninge
Pentru sfânta cununie.

Pe Carpaţi se-aude-un preot
Locul nunţii căutându-l,
Fulgii luminându-i calea
Cad cutremurând pământul.

Este ţurţure mireasa,
Tinere, ridică-ţi spada,
Ne-ameţească-ne zăpada,
Lumïneze-ne zăpada!