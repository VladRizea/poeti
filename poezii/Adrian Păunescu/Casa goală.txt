Nu mă gândeam să-ți spun că este ploaie,
Dar mi-a venit așa, în casa goală, 
În coșul pieptului o-năbușală
Și am simțit că șira mi se-ndoaie.

Ce nu voiam să-ți spun, iată, îți spune 
Această gură plină de tăgadă, 
Vor ochii mei alături să te vadă
De-a pururea, credință, slăbiciune.

Atunci când plouă, ploaia mă ajută 
Să mă închid în mine, ca o poartă, 
Sub cerul pământiu de mare moartă, 
Să te privesc, iubita mea tăcută.

Și mi se pare-atunci că ploaia plânge,
Pe când pe lume trec lumini de sânge.