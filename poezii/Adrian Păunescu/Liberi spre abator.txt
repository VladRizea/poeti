Cai de rasă fără șei,
Numai moartea peste ei,
Libertate fără ham,
Camioane cu salam.

Tiruri pe șosele,
Înțesate, vai,
Cu mezeluri bune,
Cu salam de cai.

E departe trapul
Ce-i făcea măreți,
Liberi sunt să moară
Fără călăreți.

Galopau aiurea
Tropa, tropa, trop,
Azi, în camioane
Nu mai au galop.

Știu că merg la moarte,
Nu pot evada
Și prin ceața morții 
Le e dor de șa.

Se și simt salamul,
Căutat pe-aici,
Răstigniți în lanțuri,
Le e dor de bici.