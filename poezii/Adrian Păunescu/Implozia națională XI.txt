Cine nu e cu noi, e-mpotriva noastră, cine e-mpotriva
Noastră e comunist. Ceaţă politică la toate
Altitudinile guvernamentale. Mizerie în rândul celor
Ce muncesc. Procese fără probe, fără martori,
Scandal aranjat. Preşedintele acţionează cu timorare.
Se fac multe greşeli, în numele lui. La ce ii va folosi
O nouă alegere, într-o ţară derutată şi însângerată?
Fără Iliescu echilibrul politic se frânge,
Dar cu Iliescu nu înaintăm deloc, de parcă pedalăm
Pe-o bicicletă medicinală, fixată în mijlocul camerei.
Omul se simte îngreuiat de vinovăţiile care i se
Atribuie. Poate că are şi el nişte vinovăţii, pe care noi
Nu i le ştim, dar cele care i se atribuie sunt pură
Invenţie, nimeni nu poate fi vinovat că a fost ceva;
Trebuie văzut dacă a făcut ceva. Şi Iliescu n-a făcut
Nici un rău grav, important, niciodată, şi nu e nici o probă
În această direcţie. Până la dovada contrarie, eu asta susţin.
Dar astăzi nu poate face bine. E parcă programat
Să pedaleze pe loc, şi noi, asemenea lui, gâfâim
Pe şaua acestei blestemate biciclete medicinale.