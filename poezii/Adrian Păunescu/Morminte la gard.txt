Imperceptibil, tragic, revansard,
prin cimitir mormintele pustii
vâslind din cruci, se-apropie de gard,
să-ntrebe de ai lor dacă sunt vii.

Și ere geologice străbat
pentru-a-și găsi, în cimitirul strâmt,
o cale către gardul ruinat,
că este grea mișcarea prin pământ.

Și ele-ajung atâta de târziu
acolo unde viii pot vedea,
încât nici vorbă de-a găsi un fiu
și de-a-și aduce-aminte cineva.

Și, ca să fie un coșmar întreg,
mormintele ajunse lângă drum,
printr-un efort de iarbă înțeleg
că-n cimitir sunt și ceilalți acum.

Se mișcă greu mormintele pe-alei
și crucile dau sunet și ecou
când morții se mai caută-ntre ei,
atât de singuri, c-ar muri din nou.

Ca și atunci când încă erau vii
și când la drum iubirea îi scotea,
ei între ei încet ar tăinui,
pe-o laviță întinsă la șosea.

Dar nu mai au cu cine sta la porți,
nici focurile-n uliță nu ard
de mii și mii de ani, și toți sunt morți,
degeaba vin mormintele la gard.


Rugă pentru părinţi (a doua ediţie, adăugită) (2007)