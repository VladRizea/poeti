Se sparg felinare de ceață,
Simt sînge pulsînd în inel,
Un negru confuz mă răsfață
Și dor mi-i de tine la fel.

Apropie-ți mîna de mine
Și-arată-mi pe cer, undeva,
Ce fel de trecut ne-aparține
Cum sînt steaua mea și a ta.

Iubindu-te n-am bucurie,
Sînt veșnic de gînduri constrîns,
Pierzîndu-te, cine mai știe,
Să nu pierd și dreptul la plîns.

Memoria-i marea putere
De-a fi cînd de mult am și fost
Și ce amintiri ți-aș mai cere
Cînd însumi nu am nici un rost.

C-o sete nebună de viață
Te-arunc pe o coamă, și hai!
Se sparg felinare de ceață
Și frîiele urlă pe cai.

Năsăud, 5 iunie 1987

(Sînt un om liber, 1989)