Mai greu îmi e când toți ai lumii dorm
Și-n jurul meu tăcerea mă întreabă,
Atunci aș prefera să mor degrabă
Asediat de-acest pustiu enorm.

Mai greu îmi e când mă aud plângând
Și fiecare punct vital mă doare
Și mă sufoc sub orice întrebare,
Pe când mă fugărește propriul gând.

Mai greu îmi e când nu mai pot crea,
Jur-împrejur, nicio diversiune,
Când lumea într-un somn total apune
Și stă de veghe numai lampa mea.

Mai greu îmi e când mă gândesc la tine
Și-aștept absurd ceva ce nu mai vine.