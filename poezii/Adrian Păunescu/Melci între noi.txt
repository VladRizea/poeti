Mă mai încearcă noaptea la fereastră
Și vântul se răzbună pe zăvor,
Aici vom îngropa iubirea noastră
La rând și ea cu toți acei ce mor.

Și-o să ne cadă peste pleoape ploaie
Și lacrimile se vor confisca,
Dar vezi că toată ploaia azi a ta e
Așa cum până ieri a fost a mea.

Tu plângi din turnuri și din catedrale
Și în potopuri stranii te răzbuni
Și piersica întruchipării tale
Îmi cere ochii treji și dinții buni.

Am să te mușc neiertator, de moarte,
În toiul ploii ce mi te-a promis
Și-ți voi transcrie sângele în carte
La beregata piersicii din vis.

Dar nu, rămâi acolo unde nu e
Decât raport normal, decât atât,
Și unde melcul mult mai grabnic suie
Ca bietul vostru gând abia târât.

Și melcii din grădină după ploaie
Încep să urce umezi, suspiciosi,
Precum și firea ta se încovoaie
Și inima într-un fetiș ți-o coși.

Zăvorul simte vântul de afară,
Eu nu mai sunt, am obosit de tot
Și am uitat cum poate să mă doară,
Și am uitat aproape tot ce pot.

Sunt niste lacrimi mari peste umbrele,
Eu cad în calea lor, cum și tu cazi,
Prin lacrimile tale și-ale mele
Or să ne urce melcii pe obraz.

11/12 aprilie 1987
(Viața mea e un roman, 1987)