Acest roman de dragoste, 
în care te-am descris 
Ca personaj principal, 
Tremură din toate literele, 
Ca să te cuprindă. 
Astâmpără-te, 
Nu mai sări din mers, 
Nu deveni imprevizibilă, 
Respectă regula jocului: 
Eu te scriu pe tine, 
Nu tu pe mine. 
Şi, pe de altă parte, 
Nu se iese dintr-un roman 
După cum îţi vine, 
Pregăteşte-te, nu întârzia, 
Te-aşteaptă, oricum, 
Madame Bovary şi Anna Karenina. 
Trage coperta ultimă, după tine, 
Fă curat printre litere, 
Deschide titlul, 
Să intru şi eu la noapte,
Că mor aici 
Pe coperta din faţă 
De dorul tău. 

(Liber să sufăr, 2003)