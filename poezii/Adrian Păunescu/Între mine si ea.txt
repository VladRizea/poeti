Între mine și ea
S-au ivit dintr-odată
Un pârâu, o șosea
Și o cale ferată.

N-aveam loc de întors,
Am lăsat-o în noapte
Cu-o hăinuță pe tors
Pregătită să rabde.

Din pârâu nici un val
N-avea gust de-nviere.
Ea stătea sus pe deal
Și-ncepuse să spere.

Numai că pe pământ
E o crudă răsplată,
Mai există oricând
Și o cale ferată.

Semafor - semafor,
Dar mai mult tragedie,
Când traversele dor
Despărțirea târzie.

Și, în rest, nu-i nimic,
Decât fluierul straniu
Despre care toți zic
Că le trece prin craniu.

Între mine și ea,
Nu-i nimic niciodată:
Un pârâu, o șosea
Și un tren ce va sta
Între mine și ea
Pe o cale ferată.