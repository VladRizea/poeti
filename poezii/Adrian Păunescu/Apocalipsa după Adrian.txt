De-aici încolo nu mai este drum,
Ci numai vechi prăpăstii ce ne latră,
Himerele, cu pasul lor postum,
Și-un drum străvechi, ce amuțește-n piatră.

Pe-aici a rezistat poporul meu,
Iertat de munți și mângâiat de stele,
Prin locuri unde numai Dumnezeu
Coboară la obârșii, să se spele.

Și-acum i-am dat o soartă de-mprumut
Și-o nouă remușcare îl apasă,
Îl văd că-și părăsește țara mut,
El, care și olog venea acasă.

Eu însumi sunt bolnav de tot ce văd,
Mă ciuruiește fiecare veste,
Dau cota obștescului prăpăd
Și nici o bucurie nu mai este.

Trec vânzători de țară în galop,
Pe sub fereastra mea, spre gara mare,
Mă-nsângerează fiecare shop,
Sfidarea lui de zi cu zi mă doare.

Aș pune capul pe pământ să plâng,
Dar nici pământul nu mă mai cunoaște,
Infernul de sub umărul meu stâng
Vă ține roșii ouăle de Paște.

Dicționar de vorbe fără șir,
Decade poezia dintre arte,
Mai am un privilegiu, că respir,
Și-ncolo numai condamnări la moarte.

Mă uit la neamul meu înstrăinat,
Ce nu-și găsește un poet să spună,
Sunt obosit și nici nu mai străbat
Părerea lui că totul e minciună.

Și stânga, ca și dreapta, l-a mințit,
Și dreapta, ca și stânga, îl tot minte,
Și viața lui pe muchie de cuțit
E-o umilință fără de cuvinte.

Pentru că noi cândva aveam un rost
Și-aveam o matcă fără nici o mască,
Și-acum trăim din ce în ce mai prost,
Nu vor barbarii să ne recunoască.

Și n-am măcar puterea să rezist,
Să ies, deodată, din această horă,
Să mă declar atât: un nimeni trist,
Ce roagă să-l uitați și vă ignoră.

Ce s-a greșit nu-i numai de acum,
E ora socotelilor finale,
E însumarea fiecărui drum
Și a venit scadența și e jale.

Pun capul pe pământ și-aș vrea să plâng
Și lacrimile mele nu m-ascultă,
Infernul de sub umărul meu stâng
S-a adunat aici, de vreme multă.

La limita puterii omenești,
Stă, parcă, țara noastră să nu cadă,
Nu e nimic normal în București
Și-i un vulcan sub fiecare stradă.

Am locul meu pe fiecare rug
Și mintea mea în fiecare clește,
Dar ce să fac și ce să mai îndrug,
Când simt că țara mea se prăbușește?