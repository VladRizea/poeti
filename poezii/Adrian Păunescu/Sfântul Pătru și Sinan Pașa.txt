- Baladă eroică implementată retro - 

"Orologiul bate noaptea jumătate".
Doi bărbaţi ai ţării umblă prin cetate,
Dânşii vor guvernul, peste ipoteze,
Să-l remanieze sau să-l remaieze.

Astăzi, alte vremuri bate orologiul,
Nu că voi cu sila să-i aduc elogiu,
Este orologiul care-n noaptea mare
Bate a reformă şi-a privatizare.

Pătru îşi numeşte Sinan-Severinul
Şi cu drag îi soarbe din priviri seninul
Şi se hotărăşte după el să-l tragă
Şi să-l puie paşă, mult mai mult ca agă.

Nu mai este ceasul de la brâul popii,
Orologiul bate ora Europii.
Dacă Sfântul Pătru şi cu Sinan Paşa
Vor să ne jupoaie de pe gât cămaşa.

Dacă vin duşmanii să le deie groază,
Semiluna strigă şi-i cominternează
Şi, la o nevoie, Sfântul Pătru ştie
A roti securea tot cu bărbăţie.

Că de ce să aibă alții gâturi lunge,
Dacă lui urechea pe grumaz i-ajunge,
lată, Sinan Paşa, dandy la trei ace,
După Sfântul Pătru face şi desface.

Câte se întâmplă în această ţară,
Multă lume are paşaport de fiară,
E-o pornografie, de la deal la vale,
Capitala-i numai magazine goale.

Dară Cotrocenii nu ştiu ce se-ntâmplă?
Oare capul țării ce ascunde-n tâmplă?
Fruntea lui cea dalbă nu gândeşte oare
O remaniere niţeluş mai mare?

El cu Sfântul Pătru şi cu semiluna
A facut logodnă pentru totdeauna?
Oare Sinan Paşa nu i se arată
Cu demagogia lui cea deşănţată?

Este prea grăbită, este prea enormă
Liberalizarea de după reformă,
Mai lasati guvernul din a voastre braţe,
Nu vedeţi că face multe boroboațe?

Parca-ar fi echipa tineret-speranţe,
Ce visează Spanii şi curtează Franţe.
Dar Basarabeanul nu a zis-o bine,
Cum că simte dânsul un tiran ce vine?

Mai luaţi aminte şi ce vrea poporul,
Nu-i mai daţi durerea cu-ncetinitorul,
Au strigarea noastră nu vi se relevă
Sau voiţi o-ntreagă patrie în grevă?

Refuzăm morala, spusă româneşte:
"Cel ce ia puterea, imediat surzeşte".
Socoteala asta altuia defer-o,
Ca să n-o rostească Paşa Balta Zero.

Au nu se observă că turcite-s toate,
Câţi dolari pe oră orologiul bate?
Sperţul şi ciubucul se implementează,
Sinan Paşa este un pion de bază.

El lucrează-n umbră, sfori înalte trage,
Scaunele-nalte tare îi sunt drage,
Cum l-învaţă unchiul Mahomed Brucanul,
Sever Sinan Paşa stoarce bine banul.

Cu minuni de-aiastea intră ţara-n comă,
Bani pentru cultură nu sunt nici aromă,
Iaca, preţul vieţii triplu se ridică.
Iar salarizarea triplu e mai mică.

Spune, inimioară, spune, surioară,
Spune ce mai este pe la noi prin țară,
Ghiers de Sfântul Pătru și de Sinan Pașa,
Care-i iau cu japca neamului cămașa?

Pentru-acestea toate, dăm comunicare,
Celui care este, dintre noi, mai mare,
Orologiul bate, îl pornești cu-o fisă,
Bate a schimbarea de guvern promisă.