Ce a fost a fost,
Ce va fi va fi,
Uite c-a venit
Ultima zi.

Dacă vei voi
Cea din urmă zi
S-o trăim măcar pe ea frumos,
Să plecăm în munți
Unde nu sînt punți,
Unde merg și vulturii pe jos.

Să dormim puțin,
S-avem niște vin
Cu anestezii de Cabernet,
Eu să te ascult
Și tu să taci mult,
Să ne depănăm viața-ncet.

După atîta timp
Nu pot să mă schimb,
Totuși trebuia să mă cunoști
Și la cap de zi
Pentru a sfîrși
Plîngem amîndoi ca niște proști.

Poate că-s naiv
Dar te mai cultiv
În antichități de sentiment.
Piesa noastră-n doi
Va avea apoi
Un tîrziu, zadarnic happy-end.

Eram numai doi,
Zilnic numai doi
Drum nici înainte, nici-napoi
Cum s-a întîmplat
De s-a adunat
Și e toată lumea între noi.

Răni atîtea am
Ca un cal în ham
Care trage greu un car de spini
Și-am să ies în tîrg
Și-am să-mi vînd cu sîrg
Toate rănile la cabotini.

Ne mințim mereu
Unul, tu sau eu,
Are-n mînă ultimul atù.
Trec la suferinzi,
Murmur în oglinzi
La adio, la adio tu.

Nu se mai aud
Păsări de la sud,
Un curent polar le străbătu.
Ca într-un trist halou
Îți rostesc din nou
La adio, la adio tu.

(Manifest pentru mileniul trei, vol. 2, 1986) 