În oraș e noapte,
Am o floare la rever,
Cu un fel de șoapte
Te mai caut, te mai cer.

Totul va fi bine,
Ceasurile au bătut,
Mă gîndesc la tine,
Nu știu dacă te-ai născut.

Suspiciuni destule
Iarăși împotriva mea,
Vor veni patrule
Și mă vor legitima.

Ce le pot eu spune,
Doar un singur adevăr,
Acte n-am, nici nume,
Numai floarea la rever.

Dacă ești în viață,
Vino totuși să mă vezi,
Floarea-n piept îngheață
Și mă copleșesc zăpezi.

Haide, haide, fată,
Să te-aștept n-am să mai pot,
Naște-te odată,
Să nu fiu bătrîn de tot.

Decembrie 1984, Dej – Cluj

(Locuri comune, 1986)