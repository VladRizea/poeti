Ce greu mi-este mie, dar ție ce greu!
O negură-i lumea sporită mereu,
Când urcă pământul în oase la zeu
Și norul de lacrimi pe sufletul meu,

Te simt sufocându-te-n strâmbul concert
De lucruri cu care te-alung și dezmierd
Și totul ți-i tulbure, searbăd, incert,
Nu ierți ce eu însumi nu pot să mă iert.

Ți-aduc nefirescul și-ți spun că-i firesc,
Sunt toate zdrobite de-un biet interes
Și multe sunt altfel de cum le găsesc,
Dar știu adevărul cumplit: te iubesc.

Și oricare mari întrebări ar veni,
În oricare viață, în oricare zi,
Tu trebuie, totuși, să uiți și să știi
Că și-n contra ciumei eu tot te-aș iubi.

Pe noi ne despart și azur și măcel
Și viața și moartea în noi sunt la fel,
Rămâi peste cruntele vieții-ndoieli,
Femeie de taină, nu stea cu inel.

Iubito, să știi, dar s-ascunzi tuturor,
Că eu în aproape și trist viitor
Simt, iată, că sângele-mi pică-n decor
Și-i timpul sub nuntă cerească să mor.

Afară frumos e, în noi e urât,
Eu până la rana-mi din piept m-am târât
Și-o simt ca pe-un ultim izvor doborât,
Beau inima mea. Mă-nnorez și atât.

(Totuși, iubirea, 1983)