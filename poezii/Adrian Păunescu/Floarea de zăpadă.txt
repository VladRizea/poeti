Nu știu cine poate să mă creadă,
Dar mai am puterea de-a iubi,
Mi-a rămas puțin din lunga zi,
Port în mâini o floare de zăpadă.

E un paradox în toate-acestea,
Nu am voie să mă înfierbânt,
Să nu cadă floarea la pământ
Și în apă să transform povestea.

Floare de zăpadă trecatoare,
Floare de zăpadă și de dor,
Tu te vei topi, dacă nu mor,
Dacă mor, tu poți rămâne floare.

Vai, din vârsta mea și dintre stele,
Ninge pe zăpada florii mele.

22 ianuarie 2004

(Logica avalanșei, 2005)