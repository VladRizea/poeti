Mai muncim o vreme, tată-mare, 
Ca sa strângem bani de-nmormântare, 
Mai muncim o vreme, mamă bună, 
Și-or să ne îngroape împreună. 

Leu cu leu ați adunat o viață, 
Ați făcut economii de piață 
Și acum, așa a fost să fie, 
Să n-aveți bani pentru sicrie. 

Vremuri mari, puternice reforme, 
Toate cheltuielile-s enorme, 
Pune, tată, capul pe o pernă, 
Viața ta a devenit eternă. 

Nu mai ai nici dreptul la o moarte, 
Trage-te, bătrâne, într-o parte 
Și rămâi, pân-la sfârșit, de pază, 
Că altfel te devalorizează. 

Mai muncim un an, în sărăcie, 
Poate, pân-la urmă, cine știe, 
N-avem dreptul de a fi statuie, 
Dar măcar un lemn și niște cuie. 

Pune, mamă, masa mai săracă, 
Să le dăm și ălor care pleacă, 
Să le stăm cu milă împotrivă, 
Printr-un biet colac și o colivă. 

Lasă-ți, mamă, ochii peste țară, 
Să o faci din moarte să tresară, 
Ca pe noi, din nou, să nu ne nască, 
Fără-o-nmormântare creștinească. 

Groapa ne-a urcat pân-la călcâie, 
Dar n-avem nici bani pentru tămâie, 
Și lumânărarii ne despoaie, 
Și ce scump și drumul pân-la rai e! 

Ține, mamă, ține, tată, ușa, 
Să nu intre peste noi cenușa, 
Hornurile gri să nu-și reverse
Peste noi cenușile perverse. 

Ce impozit fiecare boală, 
Ce exploatare ireală! 
Scândura sicriului ne costă 
Mult mai mult ca viața noastră, fosta. 

Pune, tată, mâna pe-o secure, 
Să luăm sicrie din pădure, 
Pune, mamă, mâna pe o pâine 
Și împarte-o, că murim chiar mâine. 

Vremuri de inflație și silă, 
Moartea însăși a ajuns umilă 
Și, în fond, pe noi ce ne așteaptă? 
Doar o sinucidere-nțeleaptă. 

Noi, bătrânii, am rămas pe drumuri, 
Într-un crematoriu numai fumuri, 
Și murim, ajunși pe înnoptate
Marfa cea mai ieftină din toate.