Să mai găsești puterea blestemată
De conformismul tău a te desface
Și să mai poți iubi sub cer o fată, 
E semn că pe pământ e încă pace.

E semn că de treizeci de ani încoace
Inima ta nu a uitat să bată, 
E semn că-n toate crizele buimace
Ești încă om și încă suflet, iată.

Om pustiit, rămas numai idee, 
Degeaba știi pe Shakespeare și pe Dante, 
De nu iubești o tânără femeie, 
Mai dulce ca faimoasele amante.

Frageda ei lumină te sfâșie, 
Cu-aproape șase secole mai vie.