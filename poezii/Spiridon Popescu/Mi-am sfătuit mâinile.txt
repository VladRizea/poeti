Mi-am sfătuit mâinile să se-ascundă în buzunarele pantalonilor
Când am simţit că Negura se pregătea să-mi pună o armă în mână
Şi să-mi spurce degetele, obligându-le să tragă în stele.
Am fost bănuit imediat de această complicitate
Şi-am fost arestat.
După ce a văzut că tortura nu dă rezultate,
Negura a-nceput să facă promisiuni -
De pildă, că voi fi eliberat dacă îmi voi trăda mâinile.
N-am vrut să recunosc că ştiu unde se află ascunzătorile lor
Şi am fost împuşcat.
Negura m-a văzut rostogolit în faţa plutonului de execuţie
Şi m-a crezut mort, ca toţi morţii.
Nu ştia că atunci, când mâinile mele or să poată ieşi fără teamă din buzunare,
Pline de măiestrie, mă vor ridica pe un soclu atât de înalt,
Încât nu voi avea timp să cobor niciodată în moarte.