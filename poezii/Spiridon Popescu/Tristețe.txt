M-ai sluţit, Poezie,
Mi-ai ascuţit fălcile ca lui Bacovia,
Şi-asemeni lui
Nu mi-ai adus nici o satisfacţie în timpul vieţii.
Îmi spui mereu
Să mai am puţintică răbdare
Că moartea mea o să fie declarată Doliu naţional
Şi însuşi Preşedintele ţării
O să-mi depună la mormânt o coroană de flori.
Află, toanto,
Că nu mă încălzesc cu nimic toate acestea...
Dacă azi, cât trăiesc, sunt considerat un gunoi,
Ce-mi pasă mie că după moarte-o să intru în manuale,
O să devin subiect obligatoriu la admiterea-n facultate
Şi toate editurile mă vor tipări în ediţii de lux?