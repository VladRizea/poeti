Hai, vino și ia-mă, când iarna mă-nvinge,
azi, treișpe decembrie din an, într-o marți!
Cu-o pană de sturz fă-mi curat pe meninge,
dar inima, inima, cu cine-o s-o-mparți?

Mai albă ca azi, n-a fost niciodată 
zăpada cu care încerci să mă minți!
Ascultă, se-aude cum vinul îmbată, 
în anafura pusă momeală la sfinți!

De tine, flămând ca azi, niciodată 
n-am fost, și de-aceea pe suflet te -ating.
Doar astfel zăpada e-așa de curată,
că-n ea îngeri tineri pe tine te ning...