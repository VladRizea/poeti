Să te întorci, azi, ochii mei te-așteaptă,
de-ai sta o viață, nu s-ar sătura
și-n fața ta, sfios, m-aș închina
încet, ca un stângaci cu mâna dreaptă.

E între noi atâta depărtare,
că seminții nu pot s-o strângă-n sul,
de-o trece sufletul, mi-l ia și du-l,
că-s înecatul scos la mal de mare!

Când mi-e de tine cald de prea mult rece,
ascultă, cum spre moarte timpu-mi trece,
doar câteva secunde se opresc

să vadă de mai știu să te iubesc:
hai, numără-le, nu-s mai mult de zece,
atât, dar cât un veac mă urgisesc!