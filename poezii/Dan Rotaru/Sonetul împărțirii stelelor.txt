Frumoasa mea, mai toată săptămâna,
pe rând, ne-am colindat și ne-a rămas
să batem cerul, amândoi, la pas
și să-i culegem stelele cu mâna.

Va fi potop de foc și de lumină,
luceferii vor încolți pe rând,
cum fiecare celuilalt în gând,
ca-ntr-o iubire pură, de rutină!

Iubita mea, mi-e sufletul cărunt,
iar pasul mi-e fierbinte, dar mărunt,
și urmele-mi topesc, când calc, tot drumul,

să mi te dai mai rar, dar cu duiumul,
și dacă stele-n patul tău mai sunt
aprinse, ia-le focul, lasă-mi fumul!