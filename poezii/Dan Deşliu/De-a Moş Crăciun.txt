Umbla un fel de molimă, pesemne,
în pragul sărbătorilor de iarnă ...

Părinţii, bunicii, mătuşile,
cu chipuri solemne,
discutau în surdină
chestiuni arzătoare :
va intra prin lucarnă,
de-a buşile,
sau prin horn o să vină,
într-un iureş nebun,
pe-o sănioară scînteietoare, 
spulberînd sub tălpice stihiile,
darnicul Moş Crăciun?

(Aşa-i zicea lui Gerilă-nainte 
să fie numit preşedinte
la Comitetul cu jucăriile ...)

Cam astfel tăinuiau
şi, fireşte,
habar n-aveau
de urechile noastre ciulite,
de ochii boldiţi tîlhăreşte ...

Ticluiau mai apoi un răvaş
către vămile cerului,
pasămite,
şi-n urmă se duceau
iavas-iavas,
la rosturile lor obişnuite.

Ma gîndeam
petrecîndu-i la vale
c-un zîmbet coţcar :
trebuie să fim ingăduitori
cu cei mari !

De-atîtea treburi şi angarale
n-or fi avut
cînd să bage de seamă
că nu numai ei au crescut
într-un an, sau în doi, sau în trei ...
Ei ne vad pururi neştiutori,
ca-n pruncie,
cînd credeam că ghetuţele pică
din nori
în bradul din colţul pridvorului,
că Moş Jucărie
vine pe borta cuptorului,
cu plăcintele şi scoverzele,
că pe sor’ mea a mică
o aduseseră berzele...

Nu-i nimic, îmi ziceam,
las’ să fie aşa !
O să ne adunăm impreună
şi de-astă dată ;
noi, la fel, vom cînta,
vom ura,
şi-or să ne asculte
cu inima bună,
mătuşi şi bunici şi părinţi,
şi-or să spună
ca-n toţi anii, la fel,
acelaşi cuvinte – model,
de turtă dulce şi ciocolată :

« Dragii noştri,
să fiţi
silitori
şi cuminţi !
Conduita frumoasă
este apreciată
cu osebire – de sărbători !
Iată, 
s-ar putea să apară îndată
moşul cu daruri
pentru bunii şcolari :
parcă tropăie pe acoperiş ! »

- Ce copii ! murmuram,
privind cam pieziş,
cu ochii foarte atenţi,
spre bătrînii ştrengari ...
Dar, ce mai încolo-încoace,
trebuie să fim indulgenţi
cu cei mari :
lasă-i şi pe ei să se joace !