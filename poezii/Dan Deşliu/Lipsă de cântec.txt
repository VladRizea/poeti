Lui Nichita

Poemul este ce se vede
şi nu se vede mai ales
Dar cine vede cine crede
şi are chef de nenţeles ?

Poemul e sublima iască
mai mult şi mai ales adîncă
Dar cine poate nori să pască
cine consumă miez de stîncă ?

Poemul este inutil
ca viaţa şi ca moartea – însă
apoi va reveni tiptil
fantoma jaloştei deplînsă

Poemul n-are-acoperiş
nici matcă, nici chezaşi de lege
Poemul fulgeră pieziş
aproape şapte clipe-ntrege