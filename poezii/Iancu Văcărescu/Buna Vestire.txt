Îmbărbătaţi-vă, români! Vă îndreptaţi greşala,
Acestor Table voi urmaţi şi lepădaţi sfiala;
D-întâi temeiuri, Legea aveţi şi-întreaga moştenire
De nume, fapte de români şi a Patriei iubire.
Oricare om veţi auzi, ce către voi vorbeşte
Cu-al maicei voastre dulce glas răspundeţi-i frăţeşte,
Prea nobil este orice rang de orice stăpânire,
Dar toţi românii sunt datori nobili a fi din fire.
Iubiţi mărirea de români, cinstiţi acest sfânt nume,
Şi a-l cinsti îndatoraţi prin fapte mari pre lume,
De neamuri câte sunt greşeli vedeţi în istorie,
De nedreptate vă feriţi, de lene, de mândrie,
Pravili temeinice clădiţi, fiţi Bruţi spre a le ţine,
Ciceroni şi Coriolani având, păstraţi-i bine.
Voi duh aveţi curând să fiţi orice, puind silinţă,
D-ostaşi, plugaşi şi învăţaţi acum e trebuinţă,
Trei căpetenii d-aste stări ţinând oblăduirea.
Pre toţi ca mădulari d-un trup să-i poarte-n veci unirea,
Ostaşu făr' a fi semeţ, să simtă bucuria,
Când a lui sânge şiruind căştigă bătălia,
Plugaşu nu pentru câştig, ci pentru cinstea mare,
Că şi-a hrănit mulţi fraţi ai săi, verse cu drag sudoare,
Iar învăţatul e dator să dea poveţi la toate,
Şi-a fi-nvăţat desăvârşit, iar nu pe jumătate;
El fie tot respunzător, el aibă îngrijire
De-a fi-ntre câte trele stări unire şi iubire,
Urâţi şi numele de lux, de jaf, de tiranie
Şi cel de aur veac la voi îndată o să vie.