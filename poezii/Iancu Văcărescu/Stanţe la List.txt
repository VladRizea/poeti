I
Cum va-ndrăzni poetu
Să cerce să te cânte,
Ş-a-ţi nemeri portretu
Văpsele să frământe?

II
Când însuţi ţi-eşti cântarea,
Zugravu şi sculptoru,
În inimi sapi mirarea
Şi lauda-ţi şi-amoru?

III
Dar lumea ce te ştie
Mult să se-nveselească!
Talentu-ţi se descrie
Prin limba românească:

IV
Acum l-a ei rostire
Dă adevăru biru;
Prin a virtute-ţi fire,
Tu list, cânţi cu claviru

V
Tu cânţi ca melodia
De glas, susur, murmură,
Tu cânţi ca armonia
De stele, de natură.

VI
Tu cânţi şi ca lumina,
Ca fulgeru, ca tunet;
Cânţi d-aure, zefiri lina
Suflare şi răsunet.

VII
Tu cânţi ca libertatea
În inimi împilate;
C-amoru, ca dreptatea
Cânţi; răni sunt alinate.

VIII
Tot tonu-ţi din simţire
Românul nu-şi mai scoate;
A ta întipărire
El a uita nu poate.

IX
Adu-ţi şi tu aminte.
Oriund-ei fi ferice,
D-aceste dragi cuvinte,
Ce dragostea-i îţi zice.