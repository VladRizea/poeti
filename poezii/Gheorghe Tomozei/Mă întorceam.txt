Mă întorceam
De la Marea Moartă
Chemat la autopsia
Unui papirus.

Eram, tot,
Numai făină de psalm 
– Jasmin și camfor – 
Plin din creștet în talpe
De înfricoșate 
Vocabule.

Vorbind, brusc, 
Graiuri vechi
Nici de mine-nțelese,
Iscălindu-mă cu nume,
Mereu altele, scoase
Din cărțile Profeților
Cu buze scrise mărunt
De la stânga la dreapta.
Pe vapor, mi-am plătit rachiul
Cu firimituri de gresie
Ce-mi curgea din barbă.
Femeia din port
Am plătit-o
Cu o zicere din Ecleziast.

Mi-am plătit cina
Cu literele arse
Ale unui manuscris
Negăsit.

Nescris…