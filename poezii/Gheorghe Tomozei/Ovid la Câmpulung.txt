Vreau să rămân 
Aici.
Calc peste un caldarâm
De ouă roșii.

În amintirea mării
Adun cărămizi
Pentru zidirea unui lac.

Nu mai am nimic 
De găsit. Mi-am lăsat
Barbă țurcană
Spre a nu fi recunoscut;
Mi-am lăsat limbă
De lup. 
În locul spadei
Mi-am legat la brăcinar
Lingura de lemn 
A cantinei săracilor.

Sunt și eu un biet animal
Bine suferitor,
Bătrân
Și singur.
Nu mai știu cine sunt.
Necunoscut. Nevăzut.

O, de nu m-ar găsi,
De nu m-ar găsi! 

Mi s-a spus
Că în gară
Ar fi sosit o corabie!