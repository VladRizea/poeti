Sunt, desigur, bătrân
(Anno aetatis LVII);
Abia am terminat Tratatul 
Despre Zimți, 
Zicerile despre
Lingorile Dragostei, Psalomii
De la Marea Moartă
(Vopselele-s proaspete)
Și-s gata să dulgheresc 
La un cuvânt (doar mie ivit)
Rămas în paragină.

Încă mai scriu la Poemu-ntr-un vers
Ce se va tipări (post mortem)
În patru volume
(Pot încondeia pe dinlăuntru
 Un ou de furnică)
Și-abia îmi trag umbra
De sub faimele 
Cu care se însoțește
Mărunta mea viață.

Eu mă slujesc de fluturi
Ca Vechii, de elefanți,
Câștig războaiele (altora)
Și mă pot întoarce-ntr-un vers întrerupt
Ca alții, la casă și la muiere,
Eu…