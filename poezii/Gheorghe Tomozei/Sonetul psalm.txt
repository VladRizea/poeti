Mâna ta mică, oaspete în psalm e
ca în icoanele de tinichea.
Genunchilor rotunzi, cu os de stea
Sonetul li-l deschid, cu linii calme.
Iau degetele lungi, sticlind de nea
şi le adun în podul unei palme, 
dar psalmul fulgerându-l cu sudalme
glezne de aur intră-n carnea mea.
Între cirilice de psalm, confuze, 
şi-adulmecatul trup de scorţişoară
îmi risipesc culorile cu-ncetul.
Un fruct amar s-a despicat pe buze, 
se trece-n aer psalmul, ca de ceară
şi degete subţiri închid sonetul...