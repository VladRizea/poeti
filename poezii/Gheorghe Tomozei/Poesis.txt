Poeţii incunabulelor, vechii, 
încercau versul cu scoica urechii, 
îl mursecau cu dinţii şi îl
spălau cu limba de mâl.
În morminte nu se cunoaşte
ce e vers, care-s moaşte, 
numai ceea ce-a fost mâna
care-a zugrăvit ţărâna
lutul încă-l junghie
cu tăiş de unghie.
În zăpezile de crini
oase-s de alecsandrini
şi ce sfântă lege
să nu poţi alege
fruntea poetului
de craniul sonetului!
Amară devălmăşie
în vechime, în vechie...
Poetul e tibia
Regilor din Biblia, 
e călcâiul
lui Ramses întâiul, 
e clavicula
lui Caligula!