...Fluture: parafa cu herbul
celui vândut pe treizeci
de fluturi
*
rană zburătoare
*
(el se târăşte zburând)
*
e uriaş, înălţat
pe potcoave de ceară
şi e şi iepure
zburând cu urechile
*
e compus din pieile jupuite a două
jumătăţi de boabe
de rouă
*
scoică plutind
cu cheutorile de aur
dezvelite
*
aşa sărută el: bătând din aripi
*
şi e chiar rumeguşul unui sărut
*
e talaşul ondulându-se
sculat din scândura
sicriului
*
dar e şi o moară a durerii
*
(e chiar durerea
şi uitarea şi singurătatea
şi disperarea)
*
e mirarea
*
vitraliu în lapte-nchegat
armură războinică a vinului
lacrimă pălmuită
*
imponderabil rege al Insomniilor
fără preţ
fără greutate
numai că atunci când se-aşează
peste piramidă
piramida se-ngroapă în nisip
preţ de un cap de om
*
cu o mână de fluturi
aruncaţi peste cap
se ia o bună mască mortuară
*
fluturele e
oglinda pusă la gura iernii
spre a se aburi de viaţă
ori de moarte
*
carte cu foi de aer
*
monedă cu între avers şi revers
un trup de vierme
(ştiu şi un fluture
fals)
*
e neînsemnat rezid menajer
în casa îngerilor
dar e şi tutunul ce pâcâie
în pipa lui Diavol
*
pâlpâie de spaime
dar poate fi ţiglă de acoperiş
la cazarma gladiatorilor
*
îmi calcă pleoapele roase
cu lungi trenuri în marfă
*
nu ţine de sete
dar unul singur
bea Nilul
*
nu ţine de foame
dar unul singur
devoră un cal uriaş
cu cătană pe el şi cu
sabie
*
ne poate pune coarne
instalat confortabil pe buzele
iubitei
*
seamănă cu o pasăre
care chiar e
(la clinica fluturilor
făcându-se disecţia unui cap de mort
s-a găsit în el
un vultur contras)
*
poate trece oceanul
purtând în burtă maşinării felurite
negustori de fildeş miniştri
şi stewardese pulpoase
*
când se ciocnesc doi fluturi
la ecuator
ninge
*
îi iubesc
dar mai ales urăsc urma lor
şovăitoare rotundă
ca glonţul înfipt
în zidul condamnaţilor
la moarte
*
urăsc iarna lor nechemată,
zăpada lor ce nu albeşte
*
fânul lor care-mi umple patul
*
le urăsc monstruoasele trupuri
părelnice
într-o lume (şi fără ei)
fluidă
şi în clătinare
*
ei curg
de pe obrazul mărului
peste mărunta mea linişte
şi-o dizolvă
*
îi cert
şi îi iert
*
pe frânghia zborului lor
evadez din viaţă în vers
*
cu străveziul lor
mă pot înveli
*
până ca mâine
să mă închid şi eu
într-un biet fluture
de lemn...