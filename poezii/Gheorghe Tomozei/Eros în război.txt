Au crăpat capul vinului, în beci,
au mâncat rândunica orașului,
i-au percheziționat pe copii
și au găsit în ei copii, și barbați și bătrâni
pe care, după ce i-au înjunghiat, i-au pus la loc,
au altoit usturoiul cu crinul,
iar pe oamenii doborâți pe caldarâm
i-au tuns de speranțe până la zero
și i-au numărat cu gloanțe  apoi
Au confiscat toate numele de femei găsite asupra lor
și au creat adevărate industrii
care să le separe de dragostea conținută în ele,
apoi le-au revândut cu prețuri mari
Noaptea năvălitorii iși trăgeau cizmele
și caii de sărbătoare,
intrau în casa poetului,
făceau lumina aprinzându-i părul
și-n patul de zăpadă se-azvârleau
silindu-l să rămână și să-i vază
cum se culcau cu versurile lui.