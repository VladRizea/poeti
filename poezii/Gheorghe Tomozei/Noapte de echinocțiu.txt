La capătul zilei urc într-ale ploii vitralii
newtoninele culori primordiale, 
filtrate de trandafiri şi de dalii
în risipite petale...
Apoi te chem. Prin aer cuvintele se-ating
de alte glasuri în eter ţâşnite, 
şi sunetele scapără, se sting, 
totuşi îţi bat în geamuri, ameţite.
Ecou târziu al lunii e culoarea
şi frunza-i un ecou al sevei duse, 
călătorind în crengi, iar sărutarea
e un ecou al sângelui pe buze...
Trec păsări albe, ceru-ncercănând, 
noaptea e albă ca zăpada filei, 
şi e firesc să fie astfel când
fiece clipă-i un ecou al zilei.
...O clipă-i între ziua ce-a trecut
şi noaptea coborâtă-n jur, o clipă
în care de pe-acuma, nevăzut, 
alt anotimp de flăcări se-nfiripă.
Rotunde, noaptea, ziua, prin timp se-ngemănară.
Sub clopotul luminii egale au premers, 
şi între amândouă sclipeşte clipa rară
ca numele-adoratei în miezul unui vers...
Bălceşti, 21 septemvrie .61