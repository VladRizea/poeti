Un osuar de
Miresme. Vertebrele
Unui parfum pierdut.
Toamnă. Fum vânăt
Sub icoana de la Rossia.

Un nume. Rostindu-l
Îmi ceruiesc gura
Cu cer.

Suntem în de noi:
Amintirea ta, eu. Am pe masă
Paharul plin cu
Cincizeci de grame de sete.

Și tocmai am terminat de scris,
De iubit. Tocmai mi-am publicat
Chitanțele de la Hotel Ritz.
Pe sub ușă-mi apare
Plicul cu mărci poștale
Din Magdala. Și, lung,
Părul unei femei.

Îl aștept
Cu degetele mâinii
Căzute-n genunchi.

Târziu, urmându-l
Apari
Tu…