Știu foarte puțin despre bătrân
Nilul a fost brâul lui, cu crocodili, 
iar cea mai mare dintre piramide
îi lâncezea în traistă, lângă un codru de pâine, 
și nu se putea înțelege cu oamenii
fiindcă vorbea cu mai multe voci deodată
(de altfel, Turnul Babel n-a fost altceva
decât Homer beat), 
a inventat calul troian, în care-abia încăpea, 
și-a suprimat, cu un singur vers, Atlantidă.
Nimeni nu i-a văzut chipul, 
numai dacă vă veți îndepărta în spațiu, 
pe Altair, de pildă, 
îi veți vedea craniul
rotindu-se, implacabil, în jurul soarelui, 
cu orbitele oceanelor
înlăcrimate
blând