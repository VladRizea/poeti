Eu rămân notarul
Unui sat prăpădit,
Nesimțitor față de mărimile lumii
Drept care spun că n-am habar de marchizi,
Paracliseri, mareșali. Mă doare în cot
În cotieră, de cocota-cocotieră-bananieră!

Părelnic. Fictiv. Cum
Ficțiunile apei. Cum floarea de fân,
Singur nicicând (între feliile de însumi
Stați voi, negreșit,
Voi, sculptorii în spermanțetă
De la Vacs Museum!).

Strivit? Nu pot fi decât 
Desâmburat. Ucis?
De-ar fi, dacă ar fi, ar fi
Doar să 
Încetez
Și nu așa de-a dreptul
Ci în-
Cet.

Și totdeauna ecvestru.

Văruit cu nenoroc (nice
Bal Mobill, nice auto-
Mobil; nice
Nietzsche!

Un calendar cu vrăbii…