Stăm cu gâtul alb, sub grindă, 
ca o pasăre egipțiană
așteptând să îl cuprindă
vreo domnie năzdravană, 
așteptăm cu ceafa tunsă
și cămașa despicată, 
fruntea pe butuci ajunsă
se credea pe trup de fată.
Și-a venit domnița Ralu
coborâtă lin din butcă
cu mâini reci precum cristalul
al carafelor de vutca
și-a iubit cu mâna-ntoarsă
părul curs, fierbinte iarbă, 
gâtul meu prelung, de barză
spaima, viclenită-n barbă.
Eu îi sărutăm danteaua
neagră, cu spărtura rară
și îi beam din unghii, neaua, 
dăm din lacrimă afară
iar de-atunci când trec prin fresce
către pribegimi, cu calul
să mă luminezi cu neșce
lumânări, domniță Ralu