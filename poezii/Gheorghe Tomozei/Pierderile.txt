Într-adevăr, m-a chemat neştiuta
îndoitură a genunchilor, unde carnea-i neocrotită, 
dar nu trebuia să-mi cauţi gura.
Sunt cu o mângâiere mai sărac.
Ar fi trebuit să adie linişte, 
dar numele meu rostindu-l, 
redus la o silabă chiar, m-ai asurzit.
Sunt cu un cuvânt mai tăcut.
De-ai fi ştiut s-aştepţi, ai fi-nţeles
că mi-ai fi rămas aproape, mereu, 
ca o dulce taină de comoară, 
aşa, sunt cu o femeie mai singur.
Sângele pot să-l pierd, 
creşte la loc, 
dar sărutul prea devreme s-a risipit, 
sunt mai bătrân cu un sărut...