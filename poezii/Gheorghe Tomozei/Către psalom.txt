Cu tot trupul intru în această strigare, 
mă scot din obezile tăcerii
și mă așez, moale, ceratic, 
pe bolovanul inimii mele.
N-am mâncat pâine îngerească. Nu e
de botul îngerilor, grâul. Ale lor sunt
zăpada și crinul. Îi las
să pască de pe mine frica de moarte, 
îi las să-mi fie preajma și să .


Sunt pe măsura poftelor tale, psaloame, 
pot sătura mila ta, 
pot fi un semn
cu care să- i scrii tu rouă.
Ți-e gura mea călimară de sânge, 
usucă- i scrisa cu cenușa bunei visări, 
scrie-mă cu făgăduială!
Ia de pe mine somnul și haina
dar nu mă lăsa fără iubire, 
ia din mine laudă câtă s-a strâns, 
ia fala, 
numai iubirea nu mi-o smeri, 
las-o să ardă cu lumina grasă, 
nepotolită și neințeleaptă, 
(fără știința morții s-o lași!)
Și ochii mei să-mi fie judecători
loruși
și gândurile ce-am gândit
lasă-le, când va fi, 
oasele tale să le-ncălzească, 
psaloame!