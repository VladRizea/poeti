Să-nveţi să mori de la vânt, 
să mori cum moare apa
în cristalele încă vibrând
îngropate cu pleoapa.
Cu începutul de moarte, să te deprinzi, 
al lumânării de seară
ivind din mâl de oglinzi
peşti lungi cu solzi de ceară.
Să înveţi cum se moare, să-nveţi
mereu un alt chip de-a apune, 
frunze, ploi şi cetăţi, 
toate de gropniţe-s bune.
Cum moare mireasma să mori, 
geruind pereţii de sticlă
subţiri, cu vapori
de singurătate şi frică.
Să mori într-un fel
încercat doar de tine, 
curgând printr-un ochi de inel .
al logodnei divine...