Îmi umplui, găsii cu cale
filele, cu animale.

Parcă mă cuprinde frica
răsfoindu-mi cărticica.

Dintre rimele perechi
coame cresc şi sar urechi, 

şi-ntre stihuri se înnoadă, 
negru câte-un fleac de coadă, 

şi când gata-s s-o deznod
şoareci, titlurile-mi rod, 

şi pe fiecare coală
se semnează cu cerneală.

Nu mai ştiu de-s autor, 
cartea e a mea? a lor?

Dacă se mai bat şi rag
dau din umeri, mă retrag

şi sub toamnă şi sub stele
fac o carte fără ele, 

care, chiar de e frumoasă
pare o pustie casă.

Fără mare tărăboi
vin cu toatele-napoi.

Eu le dojenesc, tăcut.
... Şi o luăm de la-nceput...