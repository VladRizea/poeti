Dorm în biblioteci ca în ospicii
cărţi adorate, cărţile sublime
pe-ascuns desfoliate, cu delicii
de degete şi pleoape anonime.
Li se atârnă lacăte-n tartaje
cu-ncuietori subtile şi cu cheie.
pândite de slugoaie ucigaşe
cu-adulmecări de carne de femeie.
Ofeliile cărţilor, nebune
cernelurile otrăvite-şi schimbă
şi literele-şi piaptănă-n lungi spasme, 
iar cariile, mori de-nţelepciune
i-aşează Timpului ne-ndurător, sub limbă
făina osului tău sfânt, Erasme.