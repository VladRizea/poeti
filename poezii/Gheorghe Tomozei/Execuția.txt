Poiana cu nume idilic, plutonul
De execuție și bineînțeles,
Condamnatul.

Care zice: Aveți dreptul la un ultim
Răvaș către muiere, la tutun
Și la un gât de rachiu!

Soldații își fumează trabucele
De la Winston Castro, beau
Și scriu, cu creioanele
Muiate în gură.

Spre seară cadavrele sunt cărate
Cu un furgon de pâine
Iar Condamnatului i se pregătește
Un nou pluton.

Mâine, execuția se va repeta.
Iarăși tutunul, rachiul și
Creionul chimic. Doar Condamnatul
Va rămâne să-și îngroape
Ucigașii…