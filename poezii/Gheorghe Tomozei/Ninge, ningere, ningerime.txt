Ninge suav, 
ninge blând .
ninge feroce;
ningere cu funii de spânzurători
ningere carnasieră
cu toiege de orbi
(toiegele orbilor.fluturii)
ninge cu capete avortate, de floare, 
ninge cu ziare zdrenţuite, 
ninge cu muzici de cimbale, 
ninge gros, grohăit, 
ninge ca-n schituri şi ninge lasciv, 
ninsoarea se-ncleiază de-a dreptul pe oasele
bărbaţilor singuri, din trenuri singure, 
ninge cu sfărâmături, cu fisuri, cu găuri de răni, 
ne ninge de-a dreptul peste amintiri; ningerea
perforându-ne ţeasta, ne ning trupurile ce ne-au trădat, 
ninge ca-n săli de bal şi săli de disecţii
ninge ca-n odaia risipitorului
ce lasă, murind, lumina aprinsă şi zăpada aprinsă
de parcă ar vrea să vadă cum moare, 
ce moare.
Ninge cu dinţii de lapte
ai îngerilor...