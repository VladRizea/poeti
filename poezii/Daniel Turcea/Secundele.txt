crini de sub ape ușor despletind
apa imaginându-și vase subțiri irigând celule fără formă
difuze geometrii
helixuri instabile în rozele spirale
sau fixe apatite sau mov cuantozomii
Cremonii de Osmiu în pale vacuole
aur coloidal
omizi de pori alunecând în spini
fosforescenți
alcătuind pagode
pentru lungi unghii, lungi, de mandarini
- nervi servi -
spunând că nu știu căi secrete
către ruini de Galaxii perfecte

ascunse suluri chiar în miez de drepte
Organizația Secretă a Ideii
conspiră-n Galaxie, domnii mei

căci altfel, ca-n Timaios,
nu ar mai fi egale
secundele arithmos ideon
și-n transe șanse s-ar deschide
și cum am ninge în Nirvane
prin punctele apeyron

am fi precum o Încăpere
neexistând decât Afară

și-al vostru submarin de ere
doar fructa fructelor din vară