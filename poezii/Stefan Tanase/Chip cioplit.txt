Te-am făcut din lut, ţie să mă-nchin
Chip cioplit de mine, cum te-am voit eu
Tu să-mi fii de-acuma singur, Dumnezeu
Ochii tăi de beznă să-i sărut mai mult
Să-ngenunchi la tine şi să te ascult.

Simt că-i mult mai bine să te am de-acum
Talisman credinţei mele orişicând...
Să te am alături, să te am în gând
Ziua la necazuri, noaptea la plăceri
Tu să-mi fii aleanul multelor dureri.

Iar de-o bate vântul tot a vreme rea
Să te am ca sprijin, orişicum ar fi
Chip cioplit de mine, ţie voi sluji
Tu să-mi fii cetate, eu să-ţi fiu vasal
Amândoi o mare, amândoi un val.

Orişiunde gândul bun ne va purta
Către orice zare, către orice loc
Poate spre ambiţii, poate spre noroc –
Îţi voi fi cucernic, tatăl meu, amin
Chip cioplit de mine, ţie să mă-nchin!