Prin aurul amurgului de-aseară
Te-am revăzut pe-o aripă de nor
Și te-am simțit în florile
Sfioase
Ce-și deschideau
întâiul lor fior.

În violetul primei aurore
Și-n harfele întâiului zefir,
Ce revărsau polenul
Re-nvierii
Pe primele-nfloriri
Din cimitir,
Am presimțit duioasa ta sosire
De zâna albă, fragedă și rară,
Și din potirul clipelor
De vraje,
Te-am strâns în suflet,
Blândă primăvară!