Gândule, du-te în lume!
Cutreieră holdele,
Treci mările,
Străbate prăpăstiile,
Anină-te de munții
Cei mai înalți,
Urcă galaxiile
Și împlântă-te în lună.

Are atâtea semne
Despre venirea omului!

Unul din semne
Stă încă pe margine,
Du-te, gândule!
Te voi urma și eu în armură de soare
Sau de cosmonaut.

Pe drumuri de stele,
Pe cai de luceferi,
Zboară de mult visurile mele.
Iată, vremea
împlinirilor cutezătoare!
Se apropie clipa
Când pe planete
Nu vor mai fi taine.

Omul va descoperi
Universul
Până în inima lui.
Să pornim, gândule,
Spre toate tainele
De noapte și de zori!