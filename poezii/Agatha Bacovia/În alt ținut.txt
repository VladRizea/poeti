De-aș fi un vânt subțire ce adie,
Acolo, lângă tine să ajung,

Să te-ncălzesc precum odinioară
Te încălzeam la pieptu-mi îndelung,

De-aș fi un tril de pasăre suavă,
Să pot pătrunde, în adânc, sub cruce,

Te-aș ridica pe aripe de soare,
Și-n alt ținut de vis te-aș readuce.

Am fi ca două coarde de vioară,
Subt un arcuș vrăjit de nemurire,

Ce-ar înstruna în era viitoare
O stranie poemă de iubire.