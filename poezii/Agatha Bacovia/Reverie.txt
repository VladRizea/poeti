Plutește barca!
Fără nici un gând,
Mă leagănă pe unda argintie!
În larguri, noaptea cerne din văzduh,
O pulbere albastră, viorie.

Prin puf de nori,
Se țes în depărtări
Năframe de argint și de mistere.
Tu simți cum sufletu-mi înfiorat
Sărut-acum a parcului tăcere?
Fluid și cald, sărutul efemer,
Spre smalțul verde-al frunzelor
Se-ndreaptă,
Și spre fiorul florilor din parc,
Ce-n fragede potire îl așteaptă.

Plutește lin.
Prin unde de argint
Să simt cum veșnicia se repetă,
În noaptea cu veșmânt de nostalgii
Ce freamătă felină și cochetă.