Nu a murit cu tine și trecutul.
E lângă mine viu, nemuritor.

Îl țin pe brațe, îl dezmierd cu șoapta
Din rare bucurii ce-adânc mă dor.

Nici mângâierile n-au mers cu tine,
Sunt pe obrazul meu, pe ochi, pe mâini.

Oftatul tău, surâsul blând și plânsul,
Pe-al meu prezent sunt aprigii stăpâni.

Nu! n-a murit cu tine și trecutul!
Îl port pe brațe ca pe-un sfânt trofeu,

L-am dus de mână ambii-n orice clipă,
Astăzi, îl duc, cernită, numai eu.