Te pregătește, gândule, de mers,
Să-l preaslăvim cu fiecare vers,

Să-i țesem trepte de beteală
Din lunga visului urzeală,

Să vezi cum din adâncul ochilor albaștri
S-au mai ivit pe ceruri alți doi aștri,

Strălucitori în taina înserării,
Când stelele se-aprind în fundul zării,

Și-nfiorată înnoptarea vine
Pe ruguri de topaze și rubine

Și visurile lui care sclipesc
Prin brazdele ogorului ceresc,

Cum urmăream în nopțile de vară
Inflăcărata cerului povară.