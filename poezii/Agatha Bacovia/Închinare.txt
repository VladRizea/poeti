Din huma grea de germeni
Se’nalță rodu’n muguri…
Prin arbori urcă seva
Sub cerul ars pe ruguri…

În zvon de primăvară
Sclipesc prin ierburi flori,
Sideful înserării,
Plutind prin puf de nori…

Chemări cu ritmuri sfinte
Sub cerul larg se-aprind…
Amurguri arse’n zare
Cu flăcări le cuprind…

Tu ești tot mai departe
De mine mai străin…
Și nu știu, Primăverii,
Sau ție, mă închin!…
—————————————————————-
din volumul „Pe culmi de gând…”, editura Cronicarul, București, 1934;