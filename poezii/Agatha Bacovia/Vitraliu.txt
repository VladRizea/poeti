Ce de flori s-au strâns
Pe geamuri,
Ce de frunze de cristal!
Colo, un mănunchi
De roze,
Cu reflexe
De opal.

Dincolo, mărgăritare,
Lotusi, mirt,
Camelii fine,
Tulpinițe reci
De gheață,
Flori de frig
Și de suspine.
Ce-i această sărbătoare?
Ce-i această
Feerie?
Vagi decoruri
Glaciale,
Zugrăvite
Pe-o fereastră
Dintr-o cameră pustie?
Înăuntru, visătorul
Stă, admiră,
Flori și ramuri
Tremură,
E frig,
Și-și plânge
Visul înghețat
Pe geamuri.