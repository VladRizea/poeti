Magia blândelor amurguri
S-a prins de ramuri și de flori,
Într-o risipă de culori
Ard înălțimile pe ruguri.

Dantela frunzelor pălește
Sub pulberile aurii,
În largi cupole viorii
Poem de visuri se-mpletește.

Prin cercuri albe de argint
Își plimbă Dunărea vecia,
Ducând în unde nostalgia
Atâtor ceasuri ce ne mint.

O mână rece și obscură,
Împarte noi melancolii,
Căzând în suflete pustii
Ce-au ars de dragoste și ură.