În glastre crinii-așteaptă ofilirea.
Durerea și-o crispează prin petale.
Salonul se întunecă în ritmuri
De umbre și nimicuri ireale.

Cu pași mărunți mi te arăți în prag,
În brațe cu-un mănunchi de trandafiri.
Sunt albi, înrourati, abia-și deschid,
Ca un surâs, petalele subțiri.

Mi-i dăruiești sfios și delicat,
Înlăturând cu-ndemânare spinii,
În clipa asta, într-un ultim gest,
Ca-ntr-un salut suprem, se scutur crinii.

Nedumeriți, privim cum au căzut
Din glastra îngropată în petale.
Salonul ne cuprinde și pe noi,
Sub umbra de nimicuri ireale.

S-a-ntunecat. Într-un sărut prelung
Sărbătorim înfiorați iubirea,
Iar timpu-și cerne scrumul peste noi,
Să nu simțim cum râde amăgirea.