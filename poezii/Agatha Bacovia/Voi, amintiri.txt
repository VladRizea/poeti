Voi, amintiri, veniți în lung șirag.
Să povestim de cel atât de drag,

De clipele trăite împreună,
Sub înstelate nopți cu lună,

Când îmi vorbea despre copilărie,
Ce nu i-a fost senină, nici zglobie,

Ci o uimire, cu priviri spre viață,
Cum s-ar mira o floare-n dimineață,

Când ar vedea în juru-i numai soare
Și plâns de rouă, peste orice floare.

De zile fericite prea puțin
Mi-a povestit poetul meu divin.

De bucurii, succese mici la școală,
Mi-a șopotit cu vorba lui domoală.

De casa părintească vorbea adeseori
Cum se plimba printre straturi cu flori

Și se-apleca sfios să le sărute
Cu gesturi delicate și tăcute.

Rozeta era floarea preferată,
Ce o păstra și-n file reci presată,

„Ea moare sieși credincioasă,
Rămâne pururi verde și frumoasă,

Cum vei rămâne tu, iubita mea!"
Mi-a spus odată cu o voce grea.