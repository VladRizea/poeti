Obraji de rouă,
Ochi de limpezimea cerului,
Frăgezime de rubin,
Buzele ce rostesc întâia oară,
Ca o șoaptă a zefirului,
—
Ma-mă!
Mâini pufoase în mătasea de zori
A vieții.
Colan fraged, în jurul gâtului matern..,
Zâmbet al funigeilor
Când la sânul cald,
Buzele sug
Din potirul rotund
Seva creșterii.

Minune a zilelor
Cu nouri, cu soare,
Copii, muguri ai materiei
Umane, reînnoită pururi
Din sângele clocotitor,
Din trupul fecund,
Din marea ta dragoste
De viață și de oameni,
Femeie!