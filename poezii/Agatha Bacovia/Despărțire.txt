Te părăsesc, odaia mea,
În care, mi-am îngropat
Tot aurul din vise.
Străfulgerări
De doruri nebuloase
În zidul tău vor rămânea
închise.

Când alții vor veni
Să risipească
Polenul năzuințelor
Ce-au fost,
Să nu le spui și lor
Zădărnicia
De-a te simți adesea
Fără rost

Să nu le spui
De câte ori durerea
Mi-a alungat odihna
De pe pleoape,
Să nu le spui
Că-n clipele din urmă,
Mi-am îngropat
Durerile pe-aproape

Ca nu cumva în ceasuri
De tăcere
Când clipele coboară
Tot mai grele,
S-audă cum
Prin zidurile tale
Șoptesc încet
Și visurile mele.