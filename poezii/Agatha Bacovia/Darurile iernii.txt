Se cern de sus bobițe reci și albe,
Ce cad cu dărnicie pe pământ.
Ai zice că sunt
Aripe de gheață
Ce-și fulguiesc
Cristalele în vânt.

Pe efemera clipelor dantelă,
Perlează străluciri fermecătoare.
Să fie zâne ce dansează-n spațiu
Și ne trimit
Comori
Amăgitoare?
Sau, poate mâini suave și gingașe
Cioplesc în aer mii de diamante,
Făcând naturii
Dar de pietre scumpe
Cu cizelări
Din cele mai savante.