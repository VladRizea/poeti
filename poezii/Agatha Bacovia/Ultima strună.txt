Povara deznădejdii, 
Tot mai des, îmi prinde
Sufletul întors acum spre ură.

Un gol atavic
Inima-mi cuprinde,
O, inima ce-a plâns 
Peste măsură.

Pustiu imens e-n urmă.
Anii-și poartă zăpada lor
Prin valuri de durere.
Cu dalta-i gravă
A cioplit tristețea
Și a săpat pe fruntea mea
Tăcere.

Cine-a murit în juru-mi
Și de ce, atâta plâns în viața mea
Ascund?
Ce blesteme grozave
Mi-au trimis
Urgia lor
Din haosul rotund?
Ce lumi de vis
S-au stins în jurul meu?
Sub vraja lor
Am tresărit vreodată?

Cine-ar putea acestea
Să-mi mai spună?
Durerea și-a zdrobit
Ultima strună!