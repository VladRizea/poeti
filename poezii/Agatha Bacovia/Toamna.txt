Culori de toamnă,
Palide și stinse,
Pustiu adânc în sufletele goale, —
Un val cernit
Acoperă-ntreg cerul
Și nori de praf
Se-naltă-n rotocoale.
Talanga trist
Coboară mai la vale
Și-atât de jalnic
Plânsul ei răsună!
Ca un fior, o clipă
Râde astrul,
Ce după munți
Pornit-a să apună.
Gem frunzele
Și gem copacii veștezi,
E peste tot un zvon
Ca de-ngropare,
Un lung convoi
De galbene podoabe
S-a răsfirat
Pe-a codrului cărare.
Într-un târziu,
Prin fumul de pe boltă,
Apare vag și cornul lunei
Pale,
Încununând 
O noapte de-ntuneric,
De toamnă grea
Și-nsângerată jale.