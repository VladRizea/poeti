Apune soarele pe dealuri



Apune soarele pe dealuri
În slava purpurei de sânge
Şi rasunând adânc din valuri
Doineşte-un glas şi parc-ar plânge;
De simți o caldă adiere
Trecând pe fruntea ta curată
Ca şi o şoaptă care piere
Sub bolta serei înstelata,
Să ştii că-i ruga mea senină,
Ca visul noptilor de vară,
Ce se înalta-n umbra lină
În ceasul jertfelor de seară.

De vezi plutind pe blonda rază
O umbră albă visatoare
Şi crezi că-i îngerul de pază
Cu aripi lungi ocrotitoare,
Să nu te-nşeli, căci visu-mi trece
În zborul său primăvăratec,
Şi-i tot aşa de alb şi rece,
Când se înalța singuratec.
Spre marea boltă luminoasă.
Făcând durerea mai amară
Şi amintirea mai duioasă
În ceasul jertfelor de seară.

Şi dacă roua clară cade
Frumoşii ochi adânci de-i scaldă.
Când treci sub vechile arcade
În parfumata noapte caldă,
Nu-i roua rozelor în floare
Cazută-n nopțile cu lună,
Nici plânsul dulce de izvoare,
Ci e iubirea mea nebună,
Caci lacrimi mari si tainuite
Ca roua limpede şi rară
Coboară-ncet şi liniştite
În ceasul jertfelor de seară. 


Adăugată de către Radu Dan Alexandru