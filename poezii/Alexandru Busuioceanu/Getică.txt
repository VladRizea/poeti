,,Getici sidera pigra poli''* (Marțial)

În arhipelaguri întinse de-azur,
încet navighează uşoara triremă,
sub leneşa stea sclipind ca o stemă,
pe arcuri polare-ale cerului pur.

De constelații de focuri, o diademă
s’aprinde pe ceruri de jur împrejur
şi’n vastul, rotundul, albastrul contur
închisu-s’a marea lucind ca o gemă.

La prora de gând spre’naltu-empireu
alunec uşor pe-azurul hermetic;
De vis hieratic întind curcubeu

Şi gândul pe ape purtându-l aedic
mă’ndrept spre enigma destinului meu
sub leneşa stea a polului getic.

Notă*
,,Getici sidera pigra poli'' - Nemișcate stele ale polului getic