MUZA
Ridică-te, poete, afară-i lună plină!
Ia-ţi lira, mandolina, ori harpa şi suspină!
Sari jos din aşternuturi şi-apucă-te de scris...
 POETUL
Dar care eşti acolo? Şi cine ţi-a deschis?
Ah! În puterea nopţii, ca pruncul după baie
Dormeam, iar tu, deodată, dai buzna în odaie
Şi mă trezeşti!...
 MUZA
Hai, lasă şi nu fi supărat...
 POETUL
Atunci ce mai contează... mă rog, tot m-ai sculat.
Ia scaunul de colo şi stai... Vrei o ţigare?
Am Litoral cu filtru...
 MUZA
Pardon, nu-s fumătoare!
Ca muză sunt abstractă, o ştie orişicine,
Dar tu, nici chiar pe tine nu te cunoşti prea bine.
Delăsător şi leneş, arzi gazul de pomană!
Te iroseşti prin cârciumi...
 POETUL
Ia lasă-mă, cucoană!
Deşartă ţi-i morala... La ceasul cel târziu
Cât mi-i de somn, te-asigur, că predici în pustiu!
Nu sunt poet prea mare şi nici pretenţii n-am
Să mi se scoată vorbe că-s geniul ăstui neam.
Cu micile-mi defecte, cu pasiuni minore
Mă simt, stând la Gambrinus, mai bine ca-n Azore!
 MUZA
Atâta modestie, mărturisesc cinstit,
Printre confraţi de breaslă eu n-am mai pomenit!
Au, nu cumva, poete, vreo cauză profundă
Ţi-au fost tocit din pana până mai ieri fecundă?
Vreo dragoste ingrată... vreun post rămas vacant
Râvnit de tine, însă luat de-un diletant
Cu vreo proptea la spate?... Aud că se mai poartă...
 POETUL
Mai bine las-o baltă!... Adorm...
 MUZA
Vorbind de artă?
În loc ca să te bucuri că vin, faci pe ingratul?
 POETUL
Ce vină am, o, Muzo, că m-a plesnit căscatul?
Acum, la ora asta, n-am nici un pic de haz...
 MUZA
Cu scrisul cum rămâne?
 POETUL
Revin-o când sunt treaz!