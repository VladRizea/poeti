...Deci prinţul nostru cel îndrăgostit
Purtând pantoful prin împărăţie
Cenuşăreasa-au fost descoperit
Şi mintenaş a luat-o de soţie.

Dar să vedem, apoi, ce s-antâmplat
Şi derulând povestea mai departe
Să poposim o vreme la palat
Spre-a completa ce nu s-a scris în carte.

Frumoasa soaţă zilnic în iatac
Deretica şi mătura voioasă,
Ştia să coacă-n spuză un dovleac,
Să facă o tocană delicioasă.

La mulsul vacii nu avea egal,
Coteţul strălucea ca farmacia,
Se îngrijea de vite personal
Şi îndrăgea nespus bucătăria.

Nu afuma vreodată mămăliga,
Iar ciorbele le potrivea din sare,
Dar când stăteau de vorbă ea şi riga
Era, cu duhul, vai, sărmană tare.

Lipsindu-i conversaţia stilată
Cum pretindea distinsa societate,
Era de toţi mereu ironizată
Şi provoca în jur ilaritate.

Mai mare decât dragostea, mândria,
Amorul propriu-al prinţului vexat
Învinse în final, şi căsnicia
Printr-un obscur divorţ s-a încheiat.