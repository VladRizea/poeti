Îmbrăcat în roşu tot
Şi cu barba de un cot
Iată, vine Moş Crăciun,
Moşul darnic, moşul bun.
	Toţi se strâng să îl primească
	Cu emoţie firească,
        Iar copiii, fericiţi,
        Versurile-şi spun grăbiţi.
Moş Crăciun le mulţumeşte.
Mai tuşeşte, bătrâneşte,
Apoi scoate drept răsplată
Din desaga-i colorată
Un pistol... automat
Încărcat,
Despiedicat,
Dintr-acela care-mparte
Plumbi aducători de moarte.
        - Sper c-aţi înţeles figura
	Şi o să vă ţineţi gura,
        Că de nu, vă dau cadou
	Câte-un glonţ de Anul Nou!
Tu, bătrâne, dă biştarii,
Iară voi, ăştia mai marii,
Luaţi din sacul meu cutia
Şi-adunaţi argintăria!
	Bun, vă mulţumesc, băieţi.
        Acum faţa la pereţi
        Şi cum greul a trecut,
        Vă doresc un an plăcut!