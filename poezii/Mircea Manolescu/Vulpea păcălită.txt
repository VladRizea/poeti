O vulpe nu ştiu unde-a auzit
Povestea cu ţăranul păcălit,
Drept care stând
Şi meditând,
Conchise logic şi firesc
Că multe se cam potrivesc.
„Hm... e o baltă pe aici
Cu peşte mult... şi mari şi mici...
Nişte ţărani îi pescuiesc.
Ce-ar fi să-ncerc, poate-i prostesc!”
Deci într-o zi pe înserat
Se prefăcu c-a decedat
Exact în drum,
Dar nu ştiu cum
Ţăranul căruţaş văzând
Vulpoiul mort în praf zăcând,
Stătu în loc,
Zâmbind în barbă echivoc,
Căci vezi şi-a amintit şi el
De o poveste cam la fel.
Dorind la basmul învechit
Un alt final, mai inedit,
Îi trase bietului vulpoi,
Ce sta ca mortu’-n păpuşoi,
Un par de îl făcu grămadă...
P.S.:
Şi vulpea a ajuns... mesadă.