Cu o piatră spartă
Haralamb, vecinul,
Ciocăneşte-n poartă
Să-şi trezească finul.

- Hai, fine, ia-ţi sapa,
Scoală-te degrabă
Şi înhamă iapa
S-o pornim la treabă.

Finul iese-n tindă
Numai în izmene,
Prinde-a se întinde
Şi răspunde-alene:

- Năşicule, iacă,
Îşi ascult comanda
Numai stai o leacă
Să-mi consult piranda.

- Balabusto, scoală!
Hai, înghite-ţi caşul.
Dă-te jos, fă boală,
Că aşteaptă naşul.

Să n-aud proteste,
Lanul e aproape.
Chestiunea este
Doar cine-o să-l sape.

Te duci fără mine?
Ori mai bine, lasă,
Merge el cu tine
Şi stau eu acasă.