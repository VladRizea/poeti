Un ied pierdut pe un pripor
Fu prins de lupul – carnivor –
Dar s-a-ntâmplat
Ceva ciudat –
Dihania nu l-a mâncat.
Ba începu să îl hrănească
Dorind ca iedul să mai crească.
Şi iedul bine-ntreţinut
Se înţelege, a crescut.
S-a îngrăşat,
S-a dezvoltat
Şi-ajunse ţap adevărat.
Dar a venit o vreme când
Re-ntorcându-se flămând
Bătrânul lup şi-a zis că are
În fond rezerva de mâncare;
Deci hotărî în sinea lui
Să-i facă felul ţapului.
Dar ţapul s-a împotrivit,
L-a-mpuns şi lupul a... murit.
Şi-acum dacă doriţi
MORALA
Citiţi iar titlul cu... zicala.