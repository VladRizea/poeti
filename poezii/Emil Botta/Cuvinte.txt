,,Bright Star,* 
         would I were steadfast as thou art"
                                                           (Keats) 

Spus-am stelelor: ,,Sînteți frumoase
și vă stă bine așa. 
E o floare scumpă liniștea,
sînteți foarte, foarte frumoase. 

Ascultați-mi rugăciunile, 
voi, înghețatelor în brumosul halo! 
Dar tremurătoare vi-s buzele
și lacrima, lacrima, o!

Miluiți cu zâmbetul vostru
pe cel nepoftit la solemnitate, 
dăruiți-mi liniștea voastră, 
aulice stele, misterioase armate"...


Notă*
"Strălucitoare stea, de-aș fi statornic cum ești tu."