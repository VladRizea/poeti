Ţi-e fericită astăzi fața,
Timpu-i nisip,
Încă un pic te saltă viața
Încă-ntr-un chip.

Şi-apoi va fi o altă viață
O, nu uita,
În care n-ai să ieşi pe piață
Cu marfa ta.

În care ai să stai cuminte
Şi potolit,
Şi-ai să-nțelegi fără cuvinte
Tot ce-ai trăit.

Că-atuncea înspre tine, stândul,
Veni-vor rând
Fapta comisă, starea, gândul,
Umbră de gând.

Şi vocea-ți cu strigări şi plângeri
Ai s-o auzi
La vama cea cu paşnici îngeri
Şi demoni cruzi.

Acolo unde suflul suie,
Dacă e clar,
Acolo unde timpul nu e
Nisip măcar.