Vino lângă ape, lângă plopii drepți,
Va ieși din valuri fata ce-o aștepți.

De-o cădea amurgul, înroșind nisipul,
Ea lăsa-va părul să-i ascundă chipul

Și va sta departe, unde malul suie,
Să nu vezi deodată: a venit sau nu e…

De va trece luna ca un corn de taur,
Ea-și va strânge părul într-un nor de aur

Și, pășind desculță, lunecând din rochii,
Cu o voie mută îți va-nchide ochii,

Te-ar fura cu dânsa în sălbatic mit
Dincolo de moarte, pân-la nesfârșit,

Urmele-ți rămase lângă sălcii grele
Vântul să le șteargă, valul să le spele.

—————————————————————-
* din Antologia unui autor, Leonida Lari – „Numai în ceruri”, editura Princeps, Chișinău, 2014;