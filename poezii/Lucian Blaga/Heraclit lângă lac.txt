Lângă ape verzi s-adună cărările. 
Sunt linişti pe-aici, grele şi părăsite de om. 
Taci, câne care-ncerci vântul cu nările, taci. 
Nu alunga amintirile ce vin 
plângând să-şi îngroape feţele-n cenuşa lor.

Sprijinit de butuci îmi ghicesc soarta 
din palma unei frunze tomnatice. 
Vreme, când vrei să iei drumul cel mai scurt, 
pe unde apuci?

Paşii mei răsună în umbră, 
parc-ar fi nişte roade putrede 
ce cad dintr-un pom nevăzut. 
O, cum a răguşit de bătrâneţe glasul izvorului!

Orice ridicare a mânii 
nu e decât o îndoială mai mult. 
Durerile se cer 
spre taina joasă a ţărânii.

Spini azvârl de pe ţărm în lac, 
cu ei în cercuri mă desfac.