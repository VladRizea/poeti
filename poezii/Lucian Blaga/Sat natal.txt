lui lon Pillat

După douăzeci de ani trec iarăşi pe-aceleaşi uliţi 
unde-am fost prietenul mic al ţărânii din sat. 
Port acum în mine febra eternităţii,
negru prundiş, eres vinovat.

Nimeni nu mă cunoaşte. Vântul, el singur, sau plopul
de aur. Plop înălţat de-un fir nevăzut asemenea fusului. 
Nedumirit turnul se va uita două ore în urma mea 
până m-oi pierde din nou subt dunga apusului.

Totul cât de schimbat! Casele toate sunt mult mai mici 
decât le-a crescut amintirea.
Lumina bate altfel în zid, apele altfel în ţărm. 
Porţi se deschid să-şi arate uimirea.

Dar de ce m-am întors? Lamura duhului nu s-a ales, 
ceasul meu fericit, ceasul cel mai fericit
încă nu a bătut. Ceasul aşteaptă 
subt ceruri cari încă nu s-au clădit.