ÎNGERUL LUMII


Îngerul, paznicul, cînd va pleca
din lumea aceasta a mea,
îngerul ce va lua ?

Va să ridice cetatea
la cer, sau albă etatea
mea, încă vie ziua și noaptea ?

Alege-va-n ceasul din urmă
să-nalțe cu el numai urne
și sorți, cari în humă se curmă ?

Voi-va să mute-n povestea
de sus - materia toată și vestea ?
Nimic, vai, din toate acestea.

Din luna Aprilie lua-va
doar curcubeul - în slava,
unde de toate uita-va.


- Lucian Blaga - POEZII -1982