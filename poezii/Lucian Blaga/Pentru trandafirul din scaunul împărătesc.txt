Roz trandafir, frumseţea ta nu m-a cruţat. Din drum m-abat şi mă răsfir, când zmeu - când stea - prin ziua şi prin soarta ta. Roz trandafir, care te-nalţi suprafiresc la albe curţi din scaunul împărătesc, pe lespede în faţa ta şi gândul ar îngenunchea.  Sau poate că tu nici nu eşti? Vezi - sufletul mi-e-n cumpănă. O, dac-aş şti, aş căuta, o, dac-aş şti că fiinţă n-ai, aş căuta să-mi înfloreşti aievea-ntruchipându-te, să nu-mi adii ca din poveşti sau din închipuiri de rai. Zmeu tulbure şi amăgit - eu mi-aş stârni grădinile,  trimite-mi-aş albinele - din ceara răsăritului cu foi, pleoape, ghimpi pe fir, să te clădească trandafir de la nămiezi la asfinţit.