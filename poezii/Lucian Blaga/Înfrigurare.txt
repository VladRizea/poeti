Livada s-a încins în somn. Din genele-i de stufuri 
strâng lacrimi de văpaie:
licurici.
Pe coastă-n vreji de nouri 
creşte luna.
Mâni tomnatice întinde noaptea mea spre tine 
şi din spuma de lumin-a licuricilor verzui 
ţi-adun în inimă surâsul.
Gura ta e strugure-ngheţat.
Numai marginea subţire-a lunii 
ar mai fi aşa de rece
- de-aş putea să i-o sărut - 
- ca buza ta.
Îmi eşti aproape.
Prin noapte simt o pâlpâire de pleoape.