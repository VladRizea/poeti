Nu vă mirați. Poeții, toți poeții sunt
un singur, ne-mpărțit, neîntrerupt popor.
Vorbind, sunt muți. Prin evii ce se nasc și mor,
cîntînd, ei mai slujesc un grai pierdut de mult.

Adînc, prin semințiile ce-apar și-apun,
pe drumul inimii mereu ei vin și trec.
Prin sunet și cuvînt s-ar despărți, se-ntrec.
Își sunt asemenea prin ceea ce nu spun.
Ei tac ca roua. Ca sămînța. Ca un dor.

Ca apele ei tac, ce umblă sub ogor,
și-apoi sub cîntecul priveghetorilor
izvor se fac în rariște, izvor sonor.

(Scrisul bănățean, XIV, nr.11)