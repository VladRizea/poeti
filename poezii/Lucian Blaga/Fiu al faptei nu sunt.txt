Fără de număr sunteţi, fii ai faptei, 
pretutindeni pe drumuri, subt cer şi prin case. 
Numai eu stau aici fără folos, nemernic, 
bun doar de-necat în ape. 
Totuşi aştept, de mult tot aştept 
vreun trecător atotbun şi-atotdrept ca să-i spun:
O, nu-ţi întoarce privirea,
O, nu-mi osândi nemişcarea.
Cresc între voi, ci umbrit de mânile mele
misticul rod se rotunjeşte în altă parte.
Nu mă blestemaţi, nu mă blestemaţi!

Prieten al adâncului, 
tovarăş al liniştei, 
joc peste fapte.
Câteodată prin fluier de os strămoşesc 
mă trimit în chip de cântec spre moarte.

Întrebător fratele mă priveşte, 
mirată mă-ntâmpină sora, 
dar încolăcit la picioarele mele 
m-ascultă şi mă pricepe prea bine 
şarpele cel cu ochii de-a pururi deschişi 
spre-nţelepciunea de dincolo.