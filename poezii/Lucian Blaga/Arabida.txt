Arabida - țară ce are
de-a pururi un vânt dinspre mare -
îți văd iarăși morile nalte
cu aripi, tot alte și alte.

Arabida - ce te evocă
mai mult decât plajă și rocă?
Aromele poate și pinii?
Castelul maur sau delfinii?

Arabida - câte și ce elemente
înfrunți tu - străvechi și prezente!
O, nu numai ape cu schimbul
în malul tău bat. Însuși timpul

din goluri albastre, din large,
de țărmul tău valul și-l sparge -
încât în penumbra ta lină
m-ajunge doar stins, ca-n surdină.

(1943 - 1946)