Întruchipată în aur de sculptarul C. Brâncuşi

În vântul de nimeni stârnit 
hieratic Orionul te binecuvântă, 
lăcrimându-şi deasupra ta
geometria înaltă şi sfântă.

Ai trăit cândva în funduri de mare
şi focul solar 1-ai ocolit pe de-aproape. 
În păduri plutitoare-ai strigat
prelung deasupra întâielor ape.

Pasăre eşti? Sau un clopot prin lume purtat? 
Făptură ţi-am zice, potir fără toarte,
cântec de aur rotind
peste spaima noastră de enigme moarte.

Dăinuind în tenebre ca în poveşti 
cu fluier părelnic de vânt
cânţi celor ce somnul şi-l beau 
din macii negri de subt pământ.

Fosfor cojit de pe vechi oseminte 
ne pare lumina din ochii tăi verzi.
Ascultând revelaţii fără cuvinte 
subt iarba cerului zborul ţi-1 pierzi.

Din văzduhul boltitelor tale amiezi 
ghiceşti în adâncuri toate misterele.
Înalţă-te fără sfârşit,
dar să nu ne descoperi niciodată ce vezi.