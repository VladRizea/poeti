ȘI TOTUȘI


... Și totuși s-a-ntîmplat… și-ți surîdea în față bucuria
De -a te vedea învinsă ...
Cum ne-adînceam în umbrele de noapte
Ale castanilor cu boltituri de templu - dintr-un felinar
Curgea în calea ta și-a mea - lumina -
Ca mierea dintr-un fagure de aur ...
... Și totuși s-a-ntîmplat minunea,
C-am stors izvor de patimi
Din ochii tăi,
Cum sfinții de pe vremuri
Scoteau din stîncile pustiului izvor de apă vie ...
.... și totuși ți-am tivit cu sînge buzele frumoase.

Lucian Blaga - POEZII -1982