Fericiţi cei săraci etc.


Infam, hidos spectacol şi-ngrozitor de trist,
Cum varsă lacrimi fiii mulţimii proletare!
Vai! glasul meu se pierde-n măreaţa lor cântare:
n corul de revoltă, eu sunt un biet corist!

Dreptatea ne distruge cu dublele-i cântare:
O lume-ntreagă geme sub jugul pesimist -
Chemăm cu toţi profetul: mai vin-odată Christ!...
Poporul care plânge, deşi e gol, e tare!

Cu hidra-Capitalul peste putinţă pace!
A! dacă el, profetul, un semn ceresc ar face,
Sânge-aş vărsa eu pentru-nfrăţirea tuturor!

Infama burghezie nu mi-ar opri mânia -
Mi-aş arăta prin crimă eu, slabul, omenia:
Jos cruda plus-valută! "Vorwaerts!" Excelsior!


Moftul Român nr. 31, 13 Mai 1893