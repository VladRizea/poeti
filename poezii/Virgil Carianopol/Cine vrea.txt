Mi-am umplut căruța toată
Peste loitre încărcată
Și mă duc așa strigând
Caii anilor mânând:

Ia la visuri de putere
Și la vremuri de durere.
Dau degeaba oricui vrea,
Tot ce-am în căruța mea!

Ia la gânduri și la fapte
Și la ziuă și la noapte…
Am de toate câte-un pic.
Dau fără să cer nimic.

Cine vrea, am scos și-n piață:
Lupte duse pentru viață,
Amintiri care vorbesc
Și care mai folosesc.

Hai la suferinți de lut
Și la timpuri ce-au trecut.
Cine vrea să ia, să vie,
Să cunoască și să știe.

Vino, frate-meu, să iei
Măcar câteva scântei,
Ca să știi să prețuiești
Tot ce vezi și ce trăiești!

Am de toate, dau oricând,
După vârstă, după gând.
Pe deasupra, pun în coș
Și ce am de la strămoși.

Am oprit căruța-n drum.
Cine vrea trecut de scrum?
N-am de stat, acel ce vrea
Să grăbească și să ia.

Hai la amintiri de soi
Și la vremuri dinapoi!
Dau de toate orișicui
Pentru fericirea lui…