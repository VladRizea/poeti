Dormi, scumpa mea, şi nu te teme, 
Nu-i nimeni, nimeni n-a venit. 
Parfumul doar din crizanteme 
Te-a mângâiat şi te-a trezit.

Sunt uşile de mult închise, 
Perdelele le-am tras de-a rând. 
N-am mai lăsat întredeschise 
Decât ferestrele la gând.

Nu tresări, nimic n-apasă, 
Nu-ncearcă nimeni la uluc. 
Nu calcă nimenea prin casă, 
Sunt orele, care se duc.

Nu te-nfrica, e noaptea clară, 
Iar stelele-au ieşit duium. 
Nu umblă nimenea pe-afară, 
Trec frunzele, grăbind, pe drum.