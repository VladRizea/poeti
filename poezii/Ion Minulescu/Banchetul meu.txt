În cinstea plictiselii mele
Voi da la noapte un banchet
Cu versuri,
Muzică
Și poze plastice cu „stele”
De cabaret.

Voi pune-n capul mesei pe poeți...
(Poeții sunt nebuni inofensivi),
În coadă pe dresorii de sticleți,
Și printre ei
Simetric așezați
Ca vorbele cu tâlc dintr-o șaradă
Pe Bunii-Templieri, între bețivi,
Pe filozofii gravi între ratați,
Pe Muze-ntre femeile de stradă
Și lângă surdo-muți pe guralivi...

Banchetul meu va fi un „fapt divers”,
Expus a doua zi și comentat
De presă și de public (vai!...) invers
De cum aș vrea să-l dau cu-adevărat...
Dar cum va fi cu totul gratuit
De la-nceput și până la sfârșit,
Eu cred
Și sper
C-atât mâncarea cât și băutura
Vor sătura complet literatura
De la „haos d'oeuvre”
Până la „desert”.