- Cântă-mi lăutare doina
Celor ce pornesc departe
Și pornind se pierd în zarea
Năzuințelor deșarte!...

Dar bătrânu-și pleacă fruntea
Și sub braț vioara-și strânge:
- Îmi ceri doina care-n viață
Nu se cântă ci se plânge!

Plânge-mi dar atuncea cântul
Celor care nu mai vin,
Celor ce pornesc în lume
Și se sting sub cer strein...

Dar bătrânul mă privește
Cu ochi mari și plini de pace:
- Îmi ceri cântul care-n viață
Nu se plânge ci se tace.