Știu că-s vinovat, Părinte...
Știu că vina mea e mare - 
Vină fără de iertare;
Că-mi bat joc de cele sfinte
Și nesocotesc Scriptura,
Când păcătuiesc de-a rândul
Și cu fapta,
Și cu gândul,
Și cu ochii,
Și cu gura...

Știu că-s vinovat, Părinte...
Dar cu mult mai vinovat
Este-acela care minte!...

Eu nu mint - 
Eu sunt ca Tine!...
Nu știu dacă-i rău sau bine,
Dar nu cer să fiu iertat,
Fiindcă Tu trăiești în mine - 
Și cum Tu faci numai bine,
Ce fac eu la fel cu Tine
Nu-i păcat...