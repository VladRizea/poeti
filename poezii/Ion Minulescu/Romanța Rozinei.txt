Guerlain a botezat parfumul
„Voila pourquoi j'aimais  Rosine”.

Guerlain a botezat parfumul
Extras din cupele de crin
Cu numele necunoscutei - 
Boeme
Sau aristocrate - 
În ale cărei bucle blonde,
Decolorate
Sau pudrate,
A cunoscut întâia oară
Parfumul cupelor de crin...
Guerlain a botezat parfumul
„Voila pourquoi j'aimais  Rosine”.

Rozina...
Unde e Rozina?
Un strop uitat într-un flacon
Se-ntreabă: Unde e Rozina?
Un strop uitat într-un flacon
Schițează-n grota de cristal
Regretul cupelor de crin,
Ce-nstrăinate de grădina
Din care le-a cules o mână
De trecător sentimental
Jertfesc blazonul florentin
Pe-o balustradă de balcon...
Guerlain a botezat parfumul
„Voila pourquoi j'aimais  Rosine”.

Guerlain a cunoscut-o poate
Dar când,
Și unde
Și-n ce fel?...
Guerlain a cunoscut-o poate
Și a iubit-o...
Dar Rozina?...
Rozina l-a iubit pe el?...
Parfumul lui Geurlain îmi spune
Că-n golul cupelor de crin
Divinizatele nebune
N-au picurat decât minciună
Și că Rozina-a fost... nebună!...
Și totuși, el o cântă și-astăzi
În blondul cupelor de crin...

Guerlain a botezat parfumul
„Voila pourquoi j'aimais  Rosine”.