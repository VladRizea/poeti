Pălmuiți de vânturi
Și scuipați de ploi,
Sfințiți de pe zidul monastirii
Dezbrăcatu-s-au de-odăjdii
Și-au rămas aproape goi,
Ca Isus Cristos în clipa răstignirii...

În pridvorul monastirii e noroi
(Fiindcă maicile nu umblă cu galoși),
Și de-atâtea câmpenești cucernicii
Sfinții pari sătui...
Și somnoroși,
Cască-n ritmul Sfintei Liturghii...

Lângp zidul monastirii e-ngropat
Un curtean ucis de vodă, pentu-o jupâniță,
Cam prin „una mie șase sute” - leat - 
Când Muntenia era voievodat,
Și curtenii toți, boieri de viță...

Restul peisajului: 
Urzici,
Pentru postul Paștilor, ce-ncepe mâine...
Iar de la fereastra plină de zambile
Albe, 
Roze 
Și liliachii,
Starița face morală unui câine,
Care persecuta bietele pisici
Și s-ascundea noaptea prin... chilii...