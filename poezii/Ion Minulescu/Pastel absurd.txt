Casă veche, casă mică
Parcă tremură de frică
Să nu cadă pe trotuar...
Lângă ea un felinar.
Lângă felinar un pom
Și pe stradă, nici un om...
Nici un om...
Nici un om...

Ce se vede pe fereastră?...
Ea și El - 
O bluză-albastră
Și-un monoclu de baga
Stau de vorbă pe sofa...
Capșa vine, câteodată, și prin mahala!...

Ce-i afară?... Noapte?... Ziuă?...
Parcă-i soare...
Ba e lună...
- Bună ziua!...
- Noapte bună!...
- Sau mai bine chiar Adio!
- Ai dreptate, tu... Adio!...