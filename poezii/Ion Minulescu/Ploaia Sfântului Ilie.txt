Plouă!...
Zi și noapte, plouă - 
Ploaie veche,
Ploaie nouă,
Ploaie-n rate
Calculate
De cerescul cămătar,
Și la termen, achitate - 
Să ne spele de păcate
După noul calendar...

Ploaia sfântului Ilie
Abia stă...
Și-ncepe iar!...

Parcă-ar fi o păpădie
Ca barba sfinției-sale - 
Barbă fără-asemănare,
Ce se spulberă-n spirale
Peste „România Mare”,
Pe care sfântul Ilie
Ar fi luat-o cu chirie
Pentru... hidroterapie!...

Plouă!...
Zi și noapte, plouă...
Plouă-așa cum nu se știe
Să mai fi plouat cândva...
Plouă-așa
Ca și cum sfinția-sa
N-ar fi om de omenie,
Și-ar fi - 
Doamne!... Cum să zic?...
Om ca noi - la suflet mic - 
Om adică, cu păcat,
Nu chiar sfânt adevărat...
Plouă!...
Zi și noapte, plouă...
Plouă așa ca și cum ploaia
N-ar fi ploaie, ci... potop!...

Stop, sfinte Ilie...
Stop!...
Domolește-ți telegarii
Și mai crapă-ți barba-n două,
Că de când tot plouă... plouă,
Ploaie veche,
Ploaie nouă,
Ne-au murit toți cărturarii
De ftizie,
Și-n spital
Nu ne-a mai rămas decât
Un poet, cu-o tuse-n gât
Ca o strofă de... cristal!...

Nu-l lăsa, sfinte, să moară,
Că-i păcat de-așa comoară!...
Nu-l lăsa să moară-n ploaie
Ca pe-o biată cucuvaie...
Iar de-o fi să fie așa
Cum socoți Sfinția-ta,
Vreau să zic
Să-l pedepsești
Pentru faptele-i lumești,
Dă-i cerneală și hârtie
Și-un consemn ceresc,
Să-și scrie
Ultima lui poezie:
Ploaia și sfântul Ilie!...