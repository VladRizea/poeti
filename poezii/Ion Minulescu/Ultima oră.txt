La Circ...
Un accident banal - 
Un acrobat,
Un salt mortal
Și...
Acrobatul nu s-a mai sculat...

Alămurile din orchestră au tăcut,
Iar clovnii din arenă au țipat...
Dar publicul din staluri n-a crezut
Că poate fi și-un accident adevărat
Și-a fluierat...
Zadarnic - 
Mortul n-a mai înviat...

Păcat de el!...
Era un tânăr acrobat frumos,
Cu corpul tatuat de sus și până jos,
De care publicul se minuna,
Când îl vedea-ndoit ca un inel,
Iar când pe bara fixă se-nvârtea
Ca o morișcă de cafea
Cu balerina lângă el!

Dar balerina nu-l iubea!...

Povestea lui?
Hm!...
Povestea mea - 
A mea, 
A ta
Și-a altora!...

Același accident de circ, banal...
O zi „relâche”,
Și-apoi, la fel,
Cu-aceeași balerină lângă el,
Alt acrobat...
Alt salt mortal!...