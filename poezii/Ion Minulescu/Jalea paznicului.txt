De când dușmanii țării ne arseră palatul,
De-atunci rămas-am singur - 
Vai!... Ce spectacol jalnic...
Turiști din țări străine vin doar s-admire patul
În care-și va da duhul și cel din urmă paznic...

Pe-naltele terase de piatră, statui sparte
Privesc îndoliate castanii triști
Și goi...
Iar vântul - 
Glasul toamnei, prevestitor de moarte - 
Le-ngroapă goliciunea în maldăre de foi...

Cândva pe-aci fu viață
Cu cântece
Și glume...
Dar azi din cântăreții de ieri
N-a mai rămas
Decât o vioară - 
Cioclu venit din altă lume - 
Ce croncăne obraznic de-așa măreț popas...