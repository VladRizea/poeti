În portul alb, în care-am ancorat,
 Nici un pilot nu ştie cine sunt,
 Nici câte vieţi întregi am navigat
 Neîncetat,
 Scuipat de ploi
 Şi pălmuit de vânt
 Dar cine-anume sunt cu-adevărat
 Nu ştiu nici eu
 Nu ştiu decât că sunt un matelot,
 Şi-atâta tot
 Şi-acelaşi matelot voi fi mereu!
 Sunt matelotul blestemat 
 Un lup-de-mare derbedeu,
 Beţiv,
 Suspect
 Şi mincinos,
 Cu capul gol,
 Cu trupul dezmembrat
 Şi sufletul întors pe dos 
 Un matelot ursit, când m-am născut,
 Să n-am în viaţa mea  drept scut 
 Decât un fals permis de drum,
 Cu care rătăcesc şi-acum
 Pe toate mările de pe pământ!
 Şi-aşa cum sunt 
 Nu sunt decât un Uite-l... nu e!
 Sunt spectrul omului bătut în cuie
 Sunt musafirul nepoftit,
 Ce-abia sosit,
 Pornesc din nou
 Cu-aceeaşi veche faimă de erou,
 Lăsând în fiecare port
 Câte un mort
 Şi-acelaşi veşnic cobitor ecou
 Sunt spaima celor care nu mă vor
 Şi cel mai bun tovarăş de drum al morţilor
 Sunt Olandezul zburator!