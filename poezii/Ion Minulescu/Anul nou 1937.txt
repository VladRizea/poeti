Azi-noapte când Anul nou
Dădu buzna-n casa mea
Fără nici un alt cadou
Decât - ca și-acum un an,
O cutie „Wiils capstan”
Cu tutun pentru lulea...
Cucul din ceasul de nuc
Mucalit ca orice cuc
L-a cântat
Și repetat
De douăsprezece ori:
Al meu nume și pronume
Și-o „Romanță pentru mai târziu”
Sculă veche - 
Dar cu care
Pătrunzând în lumea mare
Am ucis fără să știu
Zece mii de cetitoare
Și cinci mii de cetitori!...

Cucul însă a mințit - 
Fiindcă victimele mele
N-au murit
După cum toți Anii noi
Mi-au tot cobit...
Și sunt atât de vii
Și de rebele
Ca și romanțele mele - 
Sclipitoare șiruri de bijuterii...
Pe care, de Anul nou,
Eu - poetul criminal
Condamnat de tribunal - 
Le fac pe toate - cadou - 
Altor zece mii de cetitoare
Și cinci mii de cetitori...
Fie, Anul care vine...
Plin de soare!...
Fie-ntunecat de nori!...