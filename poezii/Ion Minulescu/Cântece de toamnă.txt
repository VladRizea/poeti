Toamnă... Vântul se strecoară
Şuierând pe lângă zid
Şi mă roagă să-i deschid
Că-mi aduce veşti din ţară.

Veşti din ţară!... De la cine?
De la ei ori de la ea?
Să mai fie cineva
Ca să-ntrebe şi-azi de mine?

Du-te, vântule, grăbeşte,
Şi le spune c-ai aflat
Cum că cel de mult plecat
A murit, nu mai trăieşte;

C-ai bătut în lung, şi-n lat,
Răscolind întreg pământul
Şi că n-ai găsit mormântul
Celui mort, dar ne’ngropat!


Revista albă, I, nr. 2, decembrie 1904—februarie 1905