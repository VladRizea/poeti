În sfeșnicele vechi de-aramă
Descresc trei lumânări de ceară - 
Descresc ca nopțile spre vară,
Și-n sfeșnicele vechi de-aramă
Trei flăcări parcă se destramă
În fire lungi de foc ce cresc
Din lumânări până-n tavan
Și scriu verseturi din Coran
De-a lungul templului turcesc...

Trei credincioși desculți se-nclină
Proptinu-și frunțile-n covor - 
Și parcă-s trei bolnavi ce mor...
Trei credincioși desculți se-nclină,
Și-n simfonia de lumină
Ce-și plimbă petele de geamuri - 
Când verzi, când purpure, când blonde - 
Par trei corăbii vagabonde
Ce-adorm în legănări de valuri...

Și-n templul liniștii ce pare
Un sarcofag păgân, enorm,
Toți Muezinii parcă dorm...
Și-n templul liniștiii, în care
Greoiul fum de lumânare
Miroase-a cranii dezgropate - 
Din sfeșnicele vechi de-ararmă
Trei flăcări pâlpâind te cheamă
S-adormi sub ele-ntins pe spate!...