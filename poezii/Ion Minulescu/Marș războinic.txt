Stâng, drept...
Stâng, drept
În pas de marș
În pas de zbor
Sub mândrul nostru tricolor
Pornim,
Gonim,
Săltăm,
Zburăm
Cu arma Manlicher în mână
Și flori de tufănică-n piept
Gândind la gloria străbună
Și-naintăm spre parapet
Stâng, drept,
Stâng, drept.
Trompeții sună la atac
Și ofițerii iau comanda.
Ghiulele par ochi de drac
Ce joacă-nspațiu sarabanda.
Trompeții sună la atac
Și baionetele sclipesc.
În pas de marș
În pas de zbor
Soldații vin
Soldații cresc,
Din ochii-aprinși ai tuturor
Par alte gloanțe ce pornesc.
Și frontul pare un inel
De foc,
De sânge
Și oțel...
Ce strânge parapetu-n el!

Un „ura” lung și repetat
Și-apoi năvală...
Doamne-ajută!...
În fața noastră pe redută
Un alb stindard s-a ridicat!

Soldații se opresc pe loc,
Iar glasul gurilor de foc
Se sting pe deal.
Învingători
Ne-ascundem rănile din piept
Și plini de sânge și de flori,
Sub mândrul nostru tricolor,
Triumfător,
Intrăm cu totu-n parapet,
Stâng, drept,
Stâng, drept.