Vreţi să vă spun cine sunt eu?...
Un pod cu chip de curcubeu ―
Un curcubeu multicolor,
Armonizat pe placul tuturor!...

Cei mai mulţi ―
Proştii ―
Cred că sânt
Aureola unui sfânt...
Iar cei mai puţini ―
Cei cuminţi ―
Cei care nu se-ncred în sfinţi,
M-asigură că sunt un pod,
Pe care regele Irod ―
Un rege mândru
Şi stupid ―
A vrut să-l construiască-n vid...

Dar Dumnezeu l-a pedepsit,
Căci a murit,
Lăsându-şi podul nesfârşit
Exact când reuşise să-l îndoaie
Cu cei din urmă stropi de ploaie
Schimbaţi în lacrime solare,
Ca orice pod fără picioare.

Şi totuşi, acest pod sunt eu ―
Un pod cu chip de curcubeu!…


Versuri, 1943