Am poposit pe panta-nfiorată
 De soarele ce-n ochi îţi tremura
 Şi mâna ta mlădie, luminată

 Ca un grumaz de lebădă, târa
 Pe fruntea mea o dâră de jăratic
 Era o zi de vară şi era

 Un vânt îndemânatic şi molatic
 Ş-in păr îţi răsfira îmbătător
 Mirosul viu al cimbrului sălbatic.

 Sub braţul tău visam şi mi-era dor
 Şi tot mai dor de degetele tale
 Să mă topesc în desmierdarea lor.

 Părea că-n floarea mâinii tale pale
 Setoasa inimă mi s-a-ngropat
 Ca o albină-n pâlnii de petale.

 Iar împrejur, părea redeşteptat
 Şi smuls de-a ta fermecătoare mână
 Un dor cu dorul meu îngemănat :

 Ca namile târându-se-n ţărână
 Din largul zilei ce le-nfierbânta
 Colinele culcate într-o rână

 Cerşiau, setoase, desmierdarea ta.