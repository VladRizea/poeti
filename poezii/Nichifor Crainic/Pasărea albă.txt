Pasăre tainică, pasăre albă,
Fulger prin noapte-abia licărit
Dinspre apus spre răsărit,
Pasăre tainică, pasăre albă.

Greu e pământul de plânsete ud.
Ţipătul groazei tale l-aud,
Spintecă noaptea că un cuţit
Dinspre apus spre răsărit

Pasăre tainică, pasăre albă,
Ce laşi pe ţărmul din asfinţit?
Cuib părăsit - trup putrezit..
Pasăre tainică, pasăre albă.

Moartea-i că noaptea: hău întunecat
Între două lumi despicat;
Moartea-i că noaptea: umbră şi vis.
Dincolo unduie cerul deschis.

Pasăre tainică, pasăre albă,
Dincolo rad fericite grădini
Insule-n haosul sfintei lumini,
Pasăre tainică, pasăre albă.