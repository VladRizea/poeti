(Şesuri natale)



De mic, o tată, m-ai crescut în dorul
De-a tălmaci a firii largă carte,
Mi-ai revărsat în inima fiorul
Câmpiilor desţelenite-n marte.

M-ai dus în faţă zărilor deschise
Şi soarelui i-am îndurat arsură;
În sufletu-mi buchetele de vise
Au înflorit când înflorea răsură,

Cant tu arai, cu-un tril de doina-n gură,
Sub arcul cerurilor unduiate.
Am învăţat a versului măsură
Din simetria brazdelor arate.

Din zborul ce-l grăbeşte ciocârlia
Am învăţat aprinsele avânturi,
Şi ritmul care naşte armonia,
Din legănarea grânelor în vânturi.

Tu scrii şi-acum cu plugul, primăvară,
A ţarinii mănoasă poezie;
Eu, grea dar dulce, mi-am primit povara
De-a zugravi divină-i măreţie.

Şi-n vis, când noaptea îşi resfiră-n slavă
Luciosul par gătit cu flori de aur,
Prielnicele zane din dumbravă
Mi-adus zâmbind ghirlande verzi de laur.