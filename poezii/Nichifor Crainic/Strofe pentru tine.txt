Un călugăr m-am visat
Petrecând întru credință,
La figură ‘nduioșat
Cu palori de pocăință.

Și deodată se făcu
Că pe-o sară înstelată
Îmi apari în față tu
Ca măicuțele ‘mbrăcată.

Falduri râura în jos
Rasa de călugăriță
Pe-al tău mijloc mlădios
Ca o ramură de viță.

Unduloasă ‘ntunecimea
Părului cădea ‘n cascadă
Să-ți ascundă rotunzimea
Umerilor de zăpadă.

Și cum stam adânc mirat
În cerdacul mănăstirii,
Zâmbete mi-ai fluturat
Palide ca trandafirii.

Plecai „ochii farisei”
Ca și cum ți-ar fi rușine
Și mi-ai zis: Părinte, vrei
Să mă spovedesc la tine?

Brațele mi le-am întins
Biruite de ispită
Și de mijloc te-am cuprins —
Ca să fii blagoslovită.

Binișor te-am împăcat
Cu citanii și cântare,
Iar de fiece păcat
Te iertam — pe-o sărutare…

…Și-ntr-o clipă, ne-am simțit
Sufletele încărcate
De-acel farmec însutit
Al poruncilor călcate!…
—————————————————————
sursa: #versurisubfloridetei