Cu ochii verzi, cu mers ales,
Cuminte dar voioasă;
Ah, mama te-a văzut ades
Și-a spus că ești frumoasă.

Eu firea ei o moștenesc
Și inima întreagă
Și-acum eu biet mă prăpădesc
Că prea ești mamii dragă.

O, dacă lacrimile vin
Să-mi tremure-n pleoape
Și izvorăsc ca din senin
Atunci când fericit te țin
De sufletu-mi aproape. —

Să nu te miri, nici să gândești
Că plâng înfrângeri grele;
Plâng numai ca să-ți oglindești
Zâmbirile copilărești
În lacrimile mele.