Pace în inima voastră. În pura
Oră oprită cu-o nălucă-n casă
Rotiri prin veșnicia ca o axă
Cu-oceanele, ca vorbe umplând gura.

E ziua pe ochi trasă ca o cască
Și limpezi stele-acoperind făptura
Vești despre-o umbră. Dragostea sau ura
Din care o slovă nouă va să nască.

Târât în larg. Ce bărci mă vor aduce
Spre stâncile de var ca o chemare
Și-apoi spre alte stânci? Spre ce răscruce

Mulțimi schimbate-n năvi? Și-un cort. O mare
Spre cer, un fum, cu Insula să urce
Și-n carte-nchisă această arătare.