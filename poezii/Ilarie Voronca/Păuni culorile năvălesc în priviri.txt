Ce frumoase instrumente de muzică sunt peştii
în acest glas străveziu ca un acvariu
toporaşi toporaşi alunecă în oglinzile somnului
tâmplele se înfioară ca fetele la horă
şi noaptea pune o rugină pe fiecare măr domnesc

Un clopot de ape respirarea dar câmpurile
poartă funde de fum şi pădurea e o fereastră de răcoare
stele ca unghiile rănesc aerul,
pe mâini toamna desface o lumină

Izvorul rece al frunţii peste tăcerea mea
o pasăre îţi adoarme pe buze
dar glasul tău ar putea fi o catifea
genele descriu în argintul minutului frunze

Orice cuvânt e un robinet de aici
pentru amintirea cu gust sălciu în artere
sub cerul bolnav norii sunt urzici
în ochiul tău şoimul albastrului piere

Colinele sub cascada lumii spălătorese
îşi leagănă ca viori pulpele pline de sâmburi
priveliştea cu ierburi e caldă ca o iesle
şi-n livezile sângelui se îmbulzesc cirezile de vânturi

Lampa din cenuşa nopţilor lampa
un surâs îţi lasă pe degete bronzul ca un fluture
şi paşii depun o zăpadă în glastrele vocilor
cum înalţă ferigi mâinile
primăvara îţi încearcă muşchii precum coarde de pian
peste apa umerilor se roteşte raţă sălbatecă spasmul
întunericul izbucneşte din toate părţile ca un incendiu
sălciile albesc ca oase draperiile
şi glasul tău adoarme pe genunchii mei
ca botul câinelui de vânătoare.