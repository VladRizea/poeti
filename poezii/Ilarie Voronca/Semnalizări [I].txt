Pian lent, cerul de gutapercă uite viziune atrofiată
cinematograf incendiat, abecedar abstract, calendar.
Peste pod ca o nucă de cocos s-a spart o lumină, far
la fiecare stâlp o stea ca un nod de cravată.

Gândul rupe mături, toamna a plâns în adevăr
vântul strânge pentru pomii fără frunză chetă
cântec fărâmat în aşchii, prin sita de brumă lunetă
autodafeu amurgul şi convoi casele cu cenuşă în păr.

Ascultă de aici corul afişelor, dactilografă saltimbanc zbor
deschisă cartea de rugăciuni Oberchelner bilanţ astral
singur prin toamna balcoanelor fior vesperal
prin urmare (de ce?) stele şi îngeri au coborât fără ascensor.

Stăruie promenarea terestră a caselor, şoaptă ca fum
în parcul comunal băncile şi-au pus surdină.
Ascultă pulsul bulevardelor şi motor zvâcnind - inimă citadină.
la barieră sălciile ţi-au ieşit ca gâşte în drum.

Ritmul încuiat şi firmele vorbesc cu glas tare.
Oraş volatilizat şi-ţi spui: prin viaţa ta Clary a trecut
cu o viteză interzisă de Biroul Circulaţiei. Steag mut
tristeţe în veştejiri un glas mâinile sunt amare.

Târziu, pe-acoperiş luna şi-a plimbat faetonul cu lapte
Presimţi mireasmă policromă, inimă cerc învins
loveşti racheta liniştii acrobaţie pe gândul arc întins
caută în gâtlejul cocoşilor ultima sângerare de azi-noapte.

Auzi? Dimineaţa se apropie în pas gimnastic VITEZĂ
Clopotele îşi bat capul de pereţi. Treci
Strigătul făbricilor se destinde ca un aparat Sandow. Deci
Toţi pomii fac gimnastică suedeză.


1922