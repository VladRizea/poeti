În ţinutul amar ochian glasul tău
Şi ca mărci poştale te privesc ferestrele, uşile
Ai spune: cameră de hotel şi uite arborii
Îşi întind gâtul precum câinii de vânătoare

Încă zece paşi vântul mă ia de braţ
Concav râsul
Şi sonata ca o poliţă de asigurare
Sub vâsle stelele cad chei în cerneală
Lacul
Creierul oscilează ca un compartiment în transatlantic

Dacă ai ştii, dacă ai ştii suvenir acest sărut
Părul tăiat ca vorbe
În trepte un gând
Un cuvânt mireasma
Tunel în alcool zgomotele
Cum drumuri se închid ca vitrinele la şapte seara.

Până în piept tremuri circulă gramatical
Frunte ca inima şi ochii tăi sînt gări
O îndoială urcă în vine ca o tristeţe
Ca o injecţie
Vântul şi-a tăiat coiful în cristal