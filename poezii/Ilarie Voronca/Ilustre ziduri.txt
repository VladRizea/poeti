Ilustre ziduri, mări transfigurate!
Și voi, rănite zile pe un scut
Crepuscul din lut ars crescut
Spre mâini ce-n cer și-aici vor fi curate.

O! câmpuri fericite. Munți ce-ascut
Noi zări. Oraș natal. Prieten. Frate.
O dimineață alt obraz și-arate,
Soarele-ntors cu turme la păscut.

Formele-acestea-n gând sau în afară
Freamăt au fost, țărână, moarte foi.
Raza n-aprinde-n pulbere-o fanfară?

Hulubi cuvintele vin înapoi
Și-o veste-aduc mai dulce, mai amară
Când mă apropii, ziduri, cu alți ani, de voi.