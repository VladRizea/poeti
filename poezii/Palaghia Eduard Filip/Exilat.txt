Oraşului din muguri de lumină,
biet urs de pluş cu nas de marţipan,
i s-au născut copii din crinolină
înfăşuraţi în candel moale. Pe-un divan
stau aşezate cinci păpuşi de abanos,
cu ochii trişti, în rochii de mătase,
iţindu-şi picioruşele de os
dintre rochiţe. La fereastră, şase
toreadori de mucava vopsită
aleargă tauri de hîrtie
printre corăbii mici. În bol, pitită,
lîng-un bondar cu aripi moi
stă o furnică veştejită
cîntîndu-i greierului. Doi
urşi grei de pluş, cu tobe mari
mai hibernează şi nu ştiu
că-s aşezaţi lîngă canari.
Şi-n fiece cotlon al casei mele,
ca-ntr-o poveste fermecată
Trăieşte cîte un personaj
înfăşurat în zahăr, ca-ntr-o vată.
Pe rînd îl scot pe fiecare
să-l plimb printre bucăţi de nor.
Şi apoi îl culc, printre cuvinte
şi îl sărut, de somn uşor.