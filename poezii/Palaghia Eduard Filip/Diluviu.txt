Picături de ploaie, streşini ude,
Gândul meu zburdalnic, ce-i menit
Să te înfăşoare-n crisolit
Ca-ntr-o alveolă de imagini crude.

Streşini ude, picături de ploaie,
Gândul meu hoinar, hai-hui pe străzi,
Printre anonimi care descarcă lăzi
Încercând a stăvili şuvoaie.

Streşini printre picături zălude,
Mici anomalii de birt bicisnic
Şi apoi... Calvarul Christic,
Picături de ploaie, streşini ude.

Peștii înmulțiti, schilozii umbleţi,
Mănăstiri cu îngerii pictaţi,
Cei din jur, contemporani ciudaţi...
Ah, cobzari, paharele le umpleţi!

Vreau în noaptea asta să mă mint,
Să îmi vând iluzii pe arginți,
Lăutar să fiu. Şi fetelor cuminţi
Să le-arăt cum se dezmint

Matematicile-n plan euclidian,
Aerobele iluzii de acasă,
Locul unde o grimasă
Cântăreşte-n ecuații cât un an.

Şi-n răstimpuri, gândul diafan,
Presărat timid pe nuri, pe gene,
Râde-absent de cotidian
Şi in ecuații Post euclidene.