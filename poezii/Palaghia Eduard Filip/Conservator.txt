Eu nu votez ! Nu că n-aș vrea…
Dar  mi-ați despădurit toți munții,
Ați dat tot ce-mi clădira ieri Cărunții
Neantului de mucava.

Eu nu votez ! Mi-ați alungat strămoșii,
Pe tinerii frumoși ce-n munți luptară,
Piteștiului i-ați dat a doua oară,
Și ați înscăunat în tronuri toți vicioșii!

Eu nu votez ! Mă doare-n mâna dreaptă!
Mă dor toți morții mei din Dunărea albastră,
Mă dor Canalul și Aiudul, floarea din fereastră,
Mă doare tot, mă doare fiecare treaptă!

Mă doare Eminescu cel din Doină,
Mă doare Goga întrupat în cernoziom, 
Mă doare fiecare Om,
Mă doare mingea aruncată-n oină …

Eu nu votez ! Nu că n-aș vrea, 
Dar prea vă înfruptați din stârvul nostru,
Prea preschimbați mizeria-n colostru
Spre-a încerca de-a ne mai lua ceva!

Eu nu votez ! Dar vă privesc cu ură!
Mișei năimiți ai vămilor de pretutindeni,
Pe toți vă dau pârjuoului de-Armindeni,
Și mă-ntremez cu Cuminecatură!