Ajuns din nou acasă, mă-ntâmpină cocoşii 
Din turnul vechi al nopţii anunţând 
Că m-am întors să-mi întâlnesc strămoşii 
Ascunşi cu toţi pe-aici, pe sub pământ.

Pe Dealul Crucii – o movilă înaltă – 
Ion Surei străbunul, iar mai jos 
Ca să rămână pururi laolaltă 
S-a îngropat Mărie, prea tânără... Sfios

Cobor în lumea lor şi-i iau de mână 
S-ajungă la biserică şi-apoi 
Prin nunta lor de-a doua la-ndemână 
S-apară şi bunicii amândoi.

Teodor, tot Surei, ales primarul 
Care-a făcut şi poduri şi fântâni 
Ce-l pomenesc şi azi cu tot hotarul 
Încins de buruieni... Ce zei păgâni

Au blestemat aceste dealuri sfinte 
Pe care Mama Lină le suia 
Cu prânzul cald să ne aducă-aminte 
Că mângâierea noastră era ea.

În locul mamei, dusă prea devreme,
În locul tatei, tot posomorât 
Că numele Traian avea să-l cheme 
Doar spre necazuri ce-l strângeau de gât.

Şi tot pe sub pământ găsesc Iclodul 
Cu şirul lui de neamuri fără grai.
Dar biruind ca altădată glodul 
S-ajung până-n Sâncel... O, trist alai

De umbre care vreţi să-mi daţi viaţă, 
Unde-o s-ajung pe-acest alunecuş 
Când tot ce-am învăţat se şi dezvaţă 
În Templul Cărţii fratelui din Cluj...

Tăceţi cocoşi! Nu-s crainicul trădării 
Acestui neam al meu de sub pământ!
Veniţi nepoţi! Deschideţi poarta Ţării 
Şi ascultaţi-i ce vă spun tăcând...