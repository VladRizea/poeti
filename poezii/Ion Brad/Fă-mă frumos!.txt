Sărută-mă. Fă-mă frumos. Sunt bătrân și urât.
De unde să-mi iau înapoi timpul ucis? De la tine!
Ești numai neliniști de muguri, încât
Văd alba furtună cum vine.

E mângâiere? e uragan? Sărută-mă iar,
Fă-mă frumos, să-l alung pe Ilie Prorocul
Când trece cu caii de fulgere doar
Ca să ne sperie pânda și jocul.

Sunt bătrân și urât fără tine. Un cer
Scuturat de mistere, ca o tăgadă.
Sărută-mă. Fă-mă frumos.
Pentru ultima oară ți-o cer
Înainte ca noaptea să cadă.