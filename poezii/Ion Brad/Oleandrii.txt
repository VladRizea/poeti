Când intru-n curtea veche, nu mai vin 
Să-mi iasă înainte nici mama, nici bunicul. 
Am rătăcit cumva în ţintirim?
De fac un pas, m-aşteaptă pustiul şi nimicul?

Hei, unde eşti, bunico, de ce mă laşi s-aştept 
La porţile cioplite din lemn şi din uitare? 
Dacă-mi răsare tata, pare că strâng la piept 
Bătrânul nuc ce mişcă mari crengi de disperare.

Nici soră-mea nu iese, nici fraţii nu mai ştiu 
De paşii mei ce-au rătăcit aiurea,
Că mă trezesc plângând într-un târziu 
Precum un brad ce şi-a pierdut pădurea.

Cum ai putea, trecut, să mai învii 
Din liniştea podită cu humă de cenuşă? 
Să mă ascund cumva-n aceşti copii 
Ce mă privesc ca stelele din uşă?

Ce să le spun? De unde sunt? Al cui? 
În care veac voi fi plecat de-acasă? 
Prin curte bate-un vânt al nimănui 
Şi capul să-l întorc nu mă mai lasă.

Hai, daţi cu pietre, râdeţi, voi puiandri,
Să mă trezesc că ochii voştri taie
În carnea mea ca frunza acestor oleandri 
Sădiţi când încă mama mă legăna-n copaie.

Hai, spuneţi un cuvânt, să ştiu că iar
Îmi regăsesc năluca fierbinte din pruncie, 
Că n-am umblat prin lume în zadar 
Şi nu-i pustie curtea, doar mi se pare mie.

Copiii tac ca morţii. Copiii râd şi vin 
Să dea cu pietre-n unda pârâului ce trece 
La poarta-n care plânge, cărunt, un orb strein 
Ce nu-şi mai vede steaua-nflorind pe bolta rece.