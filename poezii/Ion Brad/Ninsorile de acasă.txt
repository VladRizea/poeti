(Nepoatelor mele)

Ninsorile de-acasă, când vin, te iau cu ele
Din dealul cât un munte-al copilăriei mele
Până-n Târnava Mică pierdută în oglinzi
Ca-n lumea lor o clipă în sănii să te prinzi
Copilul dus departe stând singur să te vadă
Că eşti cu el de-o vârstă, ca omul de zăpadă.
Să colindaţi tot satu-ngheţat, întreaga ţară
Ce se trezeşte-n râuri abia la primăvară
Când plopii ning cu scame şi teii cu albine
Care te cheamă-acasă, moşneag pierdut în sine,
Să colindaţi hotarul să daţi de-acolo ştire
Că lumea poate încă să cânte, să se mire…