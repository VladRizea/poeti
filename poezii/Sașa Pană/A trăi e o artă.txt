Dincolo de fildeșul crestelor
E o potecă ascunsă
Spre estuarul bucuriilor limpezi
Unde anii rămân intacți
Ca oglinzile după trecerea imaginilor
Ca sclerotica de gheață a ceasornicului
Sub călătoria acelor purtătoare de timp

Închide ochii
Caldă e cortina și fraged crin
Transparent interioarelor rozete fosforescente
Transparent ca dorințele în sărut
Și mângâieri

Razele-mproașcă un havuz de constelații
Decor neasemuit balsam
Bazin strălucitor de culori magice
Lopețile spintecă rochia valurilor
Dar pe fața veselă ca o preerie după ploaie
Balafrele se vindecă repede
Și ușor ușor ca o palidă gavotă
În amurg estival

Ursita prospețimii veșnice