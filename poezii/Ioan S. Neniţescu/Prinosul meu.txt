Mă duc, o, mult iubită țară, 
Ce m-ai crescut la dragu-ți sân, 
Viața mea, în primăvară, 
Pe altaru-ți sfânt mă duc să-nchin.

Și-am vrut să cânt, o, țară dragă, 
Amaru-ți chin, adânc și sfânt, 
Când fiii tăi, ceata pribeagă, 
Erau pe-al bunilor pământ,

Când veneticul ți-i răpise 
De lângă sânul iubitor, 
Și când Fanarul le zdrobise 
În piept al vitejiei dor!

Nu ți-am adus prinos cântare…, 
Dar sfânt mi-a fost altarul tău! 
De-aceea, cată la hotare, 
Prinos ți-aduc azi, brațul meu!

Și când muri-voi pentru tine, 
Ți-oi zice-n ultimul suspin 
Să-ți fie drumul tot spre bine
Și vecinic cerul tău senin!

(Nicopol, 23 august 1877)