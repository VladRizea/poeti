Părinte al popoarelor, 
Drept jude al războaielor! 
Tu, care vecinic ai iubit 
Pe toți acei ce-au suferit, 

Părinte, nu lăsa să piară, 
A noastră, asuprită țară, 
Ce-a îndurat atâta chin 
De la păgâni, de la străin. 

O, tu, al soartelor stăpân!
Ajută neamului român, 
Prin sânge și prin vitejie, 
Prin cruntul foc de bătălie, 

Să-și cucerească dreptul sfânt, 
De a trăi, pe-acest pământ, 
Printre popoare, ca popor, 
Pe soarta sa poruncitor.

 (În ajunul luptei, 26 august 1877, în împrejurimile Griviței).