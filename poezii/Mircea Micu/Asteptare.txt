A cules mama dovlecii,
Morcovii i-a îngropat
Iarna ca o cloșcă albă
Se înfoaie peste sat.

Iepuri mișună-n grădină
Printre verze ce-au albit
Scade ziua, crește noaptea
și poștașul n-a venit.

O să vină sigur mâine.
Oh! Bețivul de poștaș.
Poartă-n geanta lui de piele
Vești din marele oraș.

Cade noaptea, mama coase
La dantela de bumbac
Ochii ei ca două stele
Picură în vârf de ac.

Umblă iepuri în grădină,
Verzele s-au ofilit,
Iese mama și se uită,
Dar poștașul n-a venit.

Poate c-a uitat la crâsmă
Veștile de la oraș,
Poate că l-a mâncat lupul
Pe bețivul de poștaș…