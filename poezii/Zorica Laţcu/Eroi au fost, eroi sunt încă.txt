Noi suntem undeva, în iarba moale,
În spicul copt, în ţarina fierbinte
În munţi, cu mândrele poieni la poale, 
Noi n-am murit de tot, luaţi aminte!

Noi stăm şi astăzi strajă-ndelungată, 
Sus, sus, la ale veşniciei porţi
Să aducem iarăşi jertfa ne’ntinată, 
Luaţi aminte, noi nu suntem morţi!

Cum stăm noi jertfă lângă Dumnezeu,
Din noi se-nalţă flacăra cea vie, 
Prin care-n ceruri amintim mereu 
Că este pe pământ o Românie. 

Şi dacă neamul plânge în nevoi, 
Noi stăm de veghe sus necontenit
Şi cerem izbăvire pentru voi, 
Căci numai pentru asta ne-am jertfit.