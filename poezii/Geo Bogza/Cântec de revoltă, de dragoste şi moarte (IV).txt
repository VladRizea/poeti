Adu-ţi aminte revolta, nostalgia, lumina 
marilor bulevarde
adu-ţi aminte radiografiile, exasperarea, 
jocul violent de artificii, 
şi vorbele de piatră vânătă care îmi
distrugeau buzele la douăsprezece noaptea 
când ştiam că eşti fecioara galbenă rudă 
cu toate dezastrele dragostei 
aşa cum valurile fierbinţi ale simunului
sunt rudă cu nebunia lentă a oraşelor africane 
şi drapelul alb care se ridică deasupra
oraşelor asediate, cu paginile pline de sânge 
ale istoriei.

Fecioară galbenă rudă cu nebunia, cu sinuciderea 
şi cu celelalte privilegii violente 
ale dragostei şi ale biologiei 
aşa cum ochii măriţi de groază ai marinarilor 
sunt rudă cu valul uriaş care 
în ultima clipă le înghite corabia.