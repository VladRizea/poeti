Mult am mai fost eu pus la colţ, în genunchi:
« Bogza Gheorghe, de ce nu deschizi gura, de ce taci ?.

Treci la colţ, în genunchi, pe coji de nuci ! ». 
E drept, nu prea învăţam la istorie.

Dar şi istoria, mai apoi, cât m-a pus la colţ !
« Geo Bogza, de ce nu închizi gura ? de ce nu taci ?
Treci la colţ, în genunchi, pe coji de nuci ! ».

Şi pe cranii de oameni.
Şi chiar pe craniul meu, 
Să învăţ lecţia.
Să învăţ bine lecţia !
Să nu mai urlu când îmi venea să urlu.