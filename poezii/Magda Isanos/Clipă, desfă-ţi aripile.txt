Clipă, desfă-ţi aripile tale bogate;
Mările se clatină departe, 
Undeva un curs de râu s-abate, 
Oamenii se nasc, oamenii s-acopăr cu moarte…

Şi tu, nesigur, îndepărtat anotimp…
Nouri şi soare şi iarăşi nouri adânci, 
Ca şi când pe rând se descopăr frunţi gânditoare, 
Toate se-ntunecă, se luminează pe rând, 

Până ce luna loveşte umbrele toate;
Iată mormintele, ţărmul scânteie gol, 
Şi-n casa de piatră fântânile cântă culcate, 
Dulce răsună brăţările, părul domol.