În lumea asta de n-ar fi culori
și sunete, ușor ți-ar fi să mori;
sau, de-ai putea, măcar un snop de soare
s-aduni și pentru viața viitoare;

unde pământul pururea e ud, 
nici gândurile tale nu s-aud,
și-n ochii tăi nu tremură măcar
o stea, din câte altora răsar.

Pe unde-mi vor fi buzele și nara
cea lacomă de flori, când primăvara, 
cu glezna-n iarbă, părul roi de-albine,
va trece peste toți, nu peste mine?

Când viața, ca o insulă-nsorită,
de unde s-a desprins cândva o barcă,
mă va uita sub țărmul său, de parcă
nici n-aș fi fost, cu inima răzbită

de frig și umezeală, fără gând
mi-oi număra mătăniile albe
a degetelor mele tot mai slabe,
din care cad falangele pe rând.

În lumea asta de n-ar fi culori
și sunete, ușor ți-ar fi să mori,
de n-ar fi pomi nalți cu ceru-n brață
și pe mormântul tău- atâta viață.

1937