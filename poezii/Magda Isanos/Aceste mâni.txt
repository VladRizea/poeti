Aceste mâni prea mult întârzie,
sus, printre ramuri
și printre flamuri,
prea mult întârzie...

Ce fac, oare?
Poate-au să coboare
cu-o cunună de raze
strălucitoare...

Cunună?
Pentru fruntea cui?
Suntem sătui!
N-avem lauri destui?

Printre ramuri
si printre flamuri,
mânile-acestea pipăie alte geamuri,
mult mai sus așezate,
mânile mele întârziate.

Coborându-le, oamenii-au spus:
„A... Voi ați fost sus...”
Și-au ridicat spre-aceste mâni
priviri de vulpi, boturi de câni.