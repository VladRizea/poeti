O, primăvară, de temut ești, zînă, 
cînd oarbă treci și mîinile-ți întinzi 
spre mugurii din vîrf cu totul blînzi 
și loc de cuiburi cauți în grădină.

Tu încă nimica nu știi de culori, 
de vocea calelor gravă. 
Tu nu știi nimica de fata bolnavă 
ce stă la fereastră-ntre flori.

Ești naltă, ești naltă, copacii 
spre umerii tăi se ridică, 
o, zînă, tu nu știi nimică, 
șoptesc lîngă praguri săracii.

Acuma tu nu știi nimica și-asculți 
tăcerea din arbori și oameni ; 
acuma nu știi nimica, dar mulți 
te-așteaptă să ari și să sameni.

Eu văd fața ta calmă încă : 
mari ghețuri o acopăr; ci toate 
luminile-n preajma ta sunt bogate, 
Ce melodie, ce melodie adîncă !