Am să-ncep o călătorie, 
către sud, către sud, cum îți place ție.
Pe frunte am să-mi pun viorele,
șopârle în loc de salbe ușurele, 

Șopârle verzi, din verzile păduri,
vor înălța fierbințile lor guri
pân la urechea mea, să-mi dea povețe, 
ziua și noaptea drumul să mă-nvețe.

Pădurile și toate florile 
vor crește acoperindu-mi pieptul și subțiorile,
însă eu am să merg mereu 
deasupra capului c-un curcubeu.

La dreapta c-un râu încă tânăr, voios, 
pornit și el, ca și mine, pe jos,
râu străbătut de fulgere de mrene;
și-ndată ce-om ajunge ne-o fi lene,

Și ne-om culca-n nisipuri amândoi, 
de soare străvezii, sătui de ploi,
vom adormi cu pleoapele deschise,
prins fiecare-n delta lui de vise.