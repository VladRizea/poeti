N-aş vrea ca după moarte să-nvii
În alt tipar de om sau animal, 
Sau floare cu petale străvezii, 
Ci-aş vrea să trec în regnul mineral.

Să fiu bucata rece de granit, 
Ascuns filon de marmură să fiu, 
Să-mi dorm, în fine, somnul liniştit
Sub straturi suprapuse mai târziu.

Eu n-o să simt rozându-mă izvoare, 
Şi peste-un veac o mână de artist
Va nemuri minuni strălucitoare
Din trupu-mi fără linişte şi trist.