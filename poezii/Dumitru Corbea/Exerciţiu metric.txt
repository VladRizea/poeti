Negri vulturi orbi ocolesc prin vreme, 
Albe rugi se izbesc de ceruri, 
Vârste vechi se întorc şi stau 
Otrăvite-n lume.

Ochii vechi au uitat durerea, 
Timpii noi se opresc în maluri, 
Greu se întorc spre izvor 
Pierdutele ape.

Oarbe rugi se izbesc de arme, 
Nu mai ştim dacă timpul trece, 
Greu învinge gândul cel drept 
Nelegiuirea.

Negru stă între pulberi timpul, 
Greu te speli de noroiul lumii,
Rupte lănci zăbovesc în carnea
Neizbăvirii.

Neamuri vechi putrezesc în umbră
Greu răbdând umilinţa rece,
Fără saţ sug din vlaga lumii
Viermii puterii.

Vino timp să deschizi în ziduri
Mândre porţi înspre legi necalpe,
Drepte ruguri să aprinzi în seara
Dreptei osânde.