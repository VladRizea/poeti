Între titlu și poemul propriu-zis
uneori curge o epocă,

între titlu și poemul propriu-zis
poți să cobori în centrul pământului,
poți să mori de o mie de ori într-un război,
poți lua parte la demontarea tribunelor pentru paradă,
poți călători într-o pasăre deasupra tuturor lumilor,
poți îngăima o rugă în fiecare templu,

între titlu și poemul propriu-zis
ai timp să treci prin toate regnurile
și-abia după aceea - într-o singură clipă -
în corpul nopții universale
mâna care scrie devine o sondă.