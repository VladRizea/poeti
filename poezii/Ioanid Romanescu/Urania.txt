Nici despre voi nu se va şti nimic,
puteţi sfârşi în linişte, oricum –
voi abia pregătiţi leagănul unei
alte civilizaţii, de pe acum
cei încă nenăscuţi visează
îndepărtate galaxii,
în lumea voastră morţii veneraţi
sunt singurii prieteni vii

abia dacă vă mai ating
particulele de lumină –
drept mulţumire pentru tot,
ridică-te şi te închină
şi cât mai repede fii gata
să laşi în urma ta un altul,
ci spaima că ai fost fantoma
pe care-o flutură neantul