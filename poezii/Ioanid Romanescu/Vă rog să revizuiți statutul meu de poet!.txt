Pentru că vorbirea mea poate fi vântul care ascute stelele
pentru că nimic din viață nu pretind să trăiesc pentru mine
pentru că pe harta sufletului vostru eu reprezint o cazemată pentru flori și candoare
pentru că altul în locul meu ar fi murit de mult
pentru că m-am născut în secolul douăzeci
pentru că nu am publicat toate poemele
pentru că deseori gândesc în locul unuia mai bătrân decât mine
pentru că sunt personal cu originalitatea voastră
pentru că nu apar deghizat și pentru că scena mea e în afara teatrului
pentru că martorii mei se vor naște mai târziu
pentru că opera mea va fi completă numai în funcție de viitorul pe care îl conține
pentru că decât să repet o moarte zgomotoasă mai bine duc o viață anonimă
pentru că nu vreau să asist încă o dată la dialogul glontelui cu inima
pentru că aparțin unui popor de visători foarte realiști în fața brutalității
pentru că ar fi posibil ca în timp ce eu țin acest discurs unul dintre visătorii de care spuneam să devină poet mare
pentru că mai există politicieni care în timp ce pun la cale războaie pe artiști îi acuză de absurd
pentru că în metropolele lumii soldați cu mers de rață și generali pudrați la fund mai compromit muzica lui Wagner
pentru că astăzi Pământul are fii care nu vor să mai meargă-n genunchi pe urmele părinților
pentru că știți cu exactitate la ce m-am gândit spunând acestea
vă rog să revizuiți statutul meu de poet!