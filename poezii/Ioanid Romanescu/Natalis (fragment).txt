I
Uriaș îmi apare totul - doar mintea
unui romantic nebun ar putea să-l cuprindă -
Mater Deorum! infinitezimalul însuși
văzut prin ale morții ocheane
îmi deveni obsesie

nerenunțând la câte fără nume,
s-ar crede că nu am iubit
și nici nu am urât cu-adevărat,
mai treacă - zici - și se întâmplă
cum se întâmplă, sau cum se spune că a fost
(îndepărtându-ne de cuvinte, disprețuindu-le,
ne îndepărtarăm de esență)

drumul era unic, însă mulți
se rătăciseră-n ei înșiși
(cei dispăruți vor fi înțeleși -
dar când imaginea despre noi
va fi reală, când ne vom fi stins,
câți - și de unde - să vadă?)

uriaș îmi apare totul - până și
inexistentul -
iar această formă a demenței
dorința de a recompune
lumea sau paradisul
mă neantizează